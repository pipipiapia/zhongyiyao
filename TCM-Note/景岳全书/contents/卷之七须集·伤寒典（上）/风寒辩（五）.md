## 风寒辩（五）


&emsp;&emsp;凡病伤寒者，本由寒气所伤，而风即寒之帅也。第以风寒分气令，则风主春而东，寒主冬而北；以风寒分微甚，则风属阳而浅，寒属阴而深。然风送寒来，寒随风入，透骨侵肌，本为同气，故凡寒之浅者，即为伤风，风之深者，即为伤寒；而不浅不深，半正半邪之间者，即为疟疾∶其有留于经络，而肢体疼痛者，则为风痹。然则伤风也，伤寒也，疟疾、风痹也，皆风寒之所为也。观《灵枢·九宫八风篇》及岁露论所载，俱甚言虚邪贼风之为害，口问篇言风成为寒热，此皆指风为寒邪也。即如冬伤于寒者，宜乎其为伤寒也，若春夏秋三时之感冒，则孰非因寒，亦孰非因风而入之。

&emsp;&emsp;故仲景曰∶凡伤寒之病，多从风寒得之，始因表中风寒，入里则不消矣，未有温覆而当，不消散者，岂非风寒本为同气乎。《内经》曰∶谨候虚风而避之。故圣人日避虚邪之道，如避矢石然，邪弗能害，此之谓也，此杜渐防微之道也。

