## 寒热辩（十三）


&emsp;&emsp;邪气在表发热者，表热里不热也，宜温散之。邪气在里发热者，里热甚而达于外也，宜清之。

&emsp;&emsp;阳不足，则阴气上入阳中而为恶寒，阴胜则寒也，宜温之。阴不足，则阳气陷入阴中而为发热，阳胜则热也，宜清之。

&emsp;&emsp;寒热往来者，阴阳相争，阴胜则寒，阳胜则热也。盖热为阳，寒为阴，表为阳，里为阴，邪之客于表者为寒，邪与阳相争则为寒栗；邪之传于里者为热，邪与阴相争则为热躁；其邪在半表半里之间者，外与阳争则为寒，内与阴争则为热，或表或里，或出或入，是以寒热往来，此半表里之证也。故凡寒胜者必多寒，热胜者必多热，但审其寒热之势，则可知邪气之浅深也。

&emsp;&emsp;经曰∶阳微则恶寒，阴弱则发热。

&emsp;&emsp;仲景曰∶发热恶寒者，发于阳也。无热恶寒者，发于阴也。

