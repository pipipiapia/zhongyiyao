## 论下（十六）


&emsp;&emsp;《论》曰∶三阴皆受病，已入于府者，可下而已。此详义见前六经证。

&emsp;&emsp;曰∶脉浮而大，心下反硬，有热属脏者，攻之，不令发汗。按∶此以心下硬而热在脏，即脉虽浮大者，病亦属里，故不宜发汗，而当攻内也。

&emsp;&emsp;曰∶伤寒不大便六七日，头痛有热者，与承气汤。按∶此以阳明内热而为头痛也，故可攻之。

&emsp;&emsp;曰∶阳明病，外已解而潮热者，可攻里也，手足 然而汗出者，此大便已硬也，大承气汤主之。若汗虽多，而微发热恶寒者，表未解也，其热不潮，未可与承气。

&emsp;&emsp;曰∶阳明病，胃中有燥屎者，可攻之。病患不大便五六日，绕脐痛，烦躁，发作有时者，此有燥屎也。

&emsp;&emsp;曰∶汗出谵语者，以有燥屎在胃中，此为风也，须下之，宜大承气汤。

&emsp;&emsp;曰∶阳明病，发热汗多者，热在里也，急下之，宜大承气汤。

&emsp;&emsp;曰∶阳明病，发汗不解，腹满痛者，邪在里也，急下之，宜大承气汤。

&emsp;&emsp;曰∶病腹中满痛者，此为实也，当下之。

&emsp;&emsp;曰∶腹满不减，减不足言，当下之，宜大承气汤。

&emsp;&emsp;曰∶伤寒六七日，结胸热实，脉沉而紧，心下痛，按之石硬者，或心下至少腹硬满而痛不可近者，大陷胸汤主之。

&emsp;&emsp;曰∶阳明少阳合病，脉滑而数者，有宿食也，当下之，宜大承气汤。按∶此一条必须兼脉证而察之，盖伤寒之脉滑数者多，若无胀痛等证，未必即为宿食，故不可单据滑数之脉，便认作可攻之证。

&emsp;&emsp;曰∶若表已解而内不消，非大满，犹生寒热，则病不除也。按此一条言若非大满，而犹生寒热者，是表病犹不除也，尚不可下。

&emsp;&emsp;曰∶若表已解而内不消，大满大实坚，有燥屎，自可徐下之，虽四五日不能为祸也。若不宜下而便攻之，内虚热入，协热遂利，烦躁诸变，不可胜数，轻者困笃，重者必死矣。按∶此一条言外无表证，内有坚满，然后可下，正以见下不宜轻。轻下者，为祸不小也。

&emsp;&emsp;曰∶太阳病，热结耪胱，其人如狂，血自下，下者愈。若表未解者，不可攻，当先解表。表已解，但少腹急结者，乃可攻之，宜桃仁承气汤。

&emsp;&emsp;凡伤寒当下者，不宜用丸药，以丸药不能涤荡热邪，而但能损正气也。又凡治伤寒热邪传里者，服下药后，仍用盐炒麸皮一升许，将绢包于病患腹上，款款熨之，使药气得热则行，大便必易通也。

&emsp;&emsp;脉有忌下者，如《伤寒论》曰∶伤寒脉微而恶寒者，此阴阳俱虚，不可更发汗，更吐，更下也。寸口脉浮大，而医反下之，此为大逆。关脉弱，胃气虚有热，不可大攻之，热去则寒起。尺脉涩弱无力者，不可下。大便硬者当下之，设脉迟缓者不可下，里气不实也。脉虚细者不可下。脉浮者不可下。脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温。微弦为虚，虚者不宜下也。脉浮而大，浮为气实，大为血虚，血虚为无阴，孤阳独下阴部者，医以为热，而复用毒药攻其胃，此为重虚，客阳去有期，必下如污泥而死。脉濡而紧，濡则阳气微，紧则荣中寒，阳微卫中风，发热而恶寒，荣紧胃气冷，微呕心内烦。医谓有大热，解肌而发汗，亡阳虚烦躁，心下苦痞坚，表里俱虚竭，卒起而头眩，客热在皮肤，胀怏不得眠。不知胃气冷，紧寒在关元，当温反下之，安可复追还。脉久数者，非外邪也，不可下之。脉细数者，非实邪也；不可下。结胸证，其脉浮大者，邪未入府也，不可下，下之则死。大抵伤寒最宜慎下，若脉息无力，及表证未罢者，不可乱投汤剂，下之为逆。

&emsp;&emsp;证有忌下者，如太阳病外证未解，不可下，下之为逆。太阳与阳明合病，喘而胸满者，邪在表也，不可下。阳明病，若微发热恶寒者，表未解也，不可下。阳明病，潮热，大便初硬后溏者，不可攻。阳明病，腹微满，初头硬，后必溏者，非实热也，不可攻之。阳明病，其热不潮者，未可与承气汤。阳明病，虽有潮热，而大便不硬者，不可与承气汤。不转失气者，其内不坚，慎不可攻也。阳明病，心下硬满者，不可攻，攻之利遂不止者死。硬在心下者，其邪在胸膈，犹未入腑也，故不可攻。脏结无阳证，不往来寒热，其人反静，舌上苔滑者，不可攻也。病欲吐者，不可下。

&emsp;&emsp;呕多，虽有阳明证，不可攻之。此呕多者，病在上焦，病在上而攻其下，取败之道也。阳明病，若汗多，微发热恶寒者，外未解也，其热不潮，未可与承气汤。湿家下之，额上汗出，微喘，小便不利者死，下痢不止亦死。阳明病，不能食，攻其热必哕，所以然者，胃中虚冷故也。以其人本虚，故攻其热必哕。阴强无阳者，虽其大便坚硬，亦不可下，下之则清谷腹满。阴阳俱虚，恶水者。若下之，则里冷，不嗜食，大便完谷出。阳微者不可下，下之则心下痞硬。恶寒者，不可下。小便清利者，火不盛也，不可下。诸四逆厥者，不可下。咽中闭塞者不可下。发汗多，亡阳谵语者不可下。诸虚者不可下，下之则阳虚而生寒。仲景曰∶极寒反汗出，身必冷如冰，其有眼睛不慧，语言不休，口虽欲言，舌不得前者皆死。阴虚水亏，虚烦虚躁者不可下，重亡其阴，万无生理矣。

