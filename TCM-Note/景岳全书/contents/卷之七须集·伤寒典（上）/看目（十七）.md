## 看目（十七）


&emsp;&emsp;夫治伤寒须观两目，或赤或黄，赤者为阳证，若兼六脉洪大有力，或躁而渴者，其热必甚，轻则三黄石膏汤，重则大承气之类主之。

&emsp;&emsp;凡目色清白，而无昏冒闪烁之意者，多非火证，不可轻用寒凉。

&emsp;&emsp;眼眵多结者，必因有火。盖凡有火之候，目必多液，液干而凝，所以为眵，即如肺热甚则鼻涕出，是亦目液之类也。

&emsp;&emsp;目睛上视者，谓之戴眼，此属足太阳经之证。盖太阳为目之上网，而与少阴为表里，少阴之肾气大亏，则太阳之阴虚血少，故其筋脉燥急，牵引而上。若直视不转者，尤为凶候。欲治此者，速当以培阴养血为主。今人不知，皆云为风，若用风药，则阴愈虚，血愈燥矣，其有不颠覆者，未之有也。

