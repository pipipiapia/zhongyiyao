## 厥逆（五十三）


&emsp;&emsp;厥逆者，四肢不温，或甚至于冷也。四肢为诸阳之本，故常宜和暖，若至厥逆，则其阳虚可知。如指尖微寒者，亦阳气衰也。足心冷者，乃阴邪胜也。其有疮头焦黑，烦渴闷顿，大便热结而厥逆者，此阳毒内陷，火极似水，所谓热深厥亦深也。又有疮本灰白，大便不结而厥逆者，此元气虚惫，阳衰而寒也。凡痘疹之候，头常欲凉，足常欲温，若头温足冷者多不治，故厥逆为疮家恶候。

&emsp;&emsp;痘疹十指微寒者，即宜五君子煎、六气煎，或六物煎加姜、桂温之，以防虚寒之变。

&emsp;&emsp;痘疹泻利，气虚而逆者，胃关煎，或陈氏十二味异功散。

&emsp;&emsp;痘疮始出，手足便冷，或其人先有吐利，致伤脾胃，脾胃气虚则为厥逆，宜六气煎、六物煎加姜、桂主之，甚者人参附子理阴煎。

&emsp;&emsp;痘疮起胀之时，手足厥逆，此阳气欲绝之候，必其自利或呕吐，脉见沉细微弱，或浮大而虚，速宜温补元阳，轻则六气煎加肉桂，甚则六味回阳饮，或九味异功煎。服药后手足和暖者生，厥不止者死。

&emsp;&emsp;热毒内甚而厥者，必有烦热便秘，胀满脉滑等证，宜四顺清凉饮，或承气汤。

&emsp;&emsp;痘后厥逆者，此其气血已虚，脾胃已困，无怪其有厥也，宜保元汤或六气煎、六物煎加附、桂之类主之。

