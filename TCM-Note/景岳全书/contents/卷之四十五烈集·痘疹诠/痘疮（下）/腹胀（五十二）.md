## 腹胀（五十二）


&emsp;&emsp;痘疮腹胀之证，其要有二∶一以脾胃受伤，一以邪气陷伏。盖痘疮将发，毒由内生，其证无不发热或见微渴，此其常也。当此之时，只宜温平和解，或兼托散，怃抑遏，无穷追，无残及元气，惟贵轻扬善导，但令毒透肌表，则苗秀而实，无不善矣。设不知此，而见热即退热，见毒即攻毒，则未有妄用寒凉而不伤胃气者，未有但知攻毒而不伤元气者。胃气伤则营运无力而脾寒，所以作胀，元气伤则托送无力而毒陷，所以作胀。虽作胀之由，犹不止此，然惟此最多，而人多不能察也。诸未尽者，俱详如下。

&emsp;&emsp;误服凉药或过食生冷而作胀者，其人必不能食，或大小便利，或腹中雷鸣，此皆脾胃中寒之证，速宜温中以疏逐冷气，冷气散则胀自消矣，宜益黄散加姜制浓朴，或人参胃爱散加干姜。若胃寒兼虚，疮白神倦，或气促发厥者，惟温胃饮及陈氏十一味木香散俱为要药。

&emsp;&emsp;若寒在脾肾，下焦不化而作胀者，非理阴煎不可。

&emsp;&emsp;中气本虚，或过用消伐，以致元气无力，不能托送痘毒而陷伏作胀者，宜十宣散，或合二妙散或神香散。

&emsp;&emsp;痘毒陷伏于里者，必有热证相杂，如烦躁干渴，大小便秘而作胀者，此只宜温平快气兼托之剂，当用紫草饮子。

&emsp;&emsp;寒邪外闭肌腠，身热无汗，或气喘鼻塞，则痘毒不能外达而陷伏腹胀者，宜五积散，或加减参苏饮。

&emsp;&emsp;饮食过伤，偶为停滞而腹胀者，此不过一时之滞，食去则胀消，宜大和中饮，或合二妙散、神香散。

&emsp;&emsp;腹胀而目闭，口中如烂肉臭，或大便泄泻，或利脓血者，皆不治。

