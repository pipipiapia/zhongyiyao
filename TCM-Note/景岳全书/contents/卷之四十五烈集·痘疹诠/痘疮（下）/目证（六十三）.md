## 目证（六十三）


&emsp;&emsp;目虽肝之窍，而实五脏六腑之精气皆上注于目，故其赤脉属心，瞳子属肾，白珠属肺，黑珠属肝，裹约属脾。又太阳为上网，阳明为下网，少阴循外 ，太阳出内 ，此其部分各有所主，故可因证以察其本也。然痘疮之病目而为障为翳者，多由火炎于内而热以生风，风热散于诸经，因多红赤肿痛之患。故治此者，亦当察其所属而因证以调之也。

&emsp;&emsp;戴眼证，凡痘疮灌脓之后，或大汗大泻之后，多有目睛上吊，或露白者，谓之戴眼。

&emsp;&emsp;此精气为脓血汗液所耗，乃太阳少阴真阴亏竭大虚之证。盖太阳为上网，血枯则筋急，所以上吊也，速宜大补气血，以六物煎、六气煎，或十全大补汤之类主之。其有以此为风热而散之解之者，是皆速其死也。若七日以前见此者多不治，或无魂失志，不省人事者亦不治。

&emsp;&emsp;痘疮目赤肿痛翳障等证，无不谓之风热，故古方亦多用清火散风等剂。夫痘疮之火由中生，目为肝窍，肝主风木而病在目，故云风热，实以风生于火由内热也。所以凡治目赤目痛者，不必治风，但治其火，火去则风自息矣。何也？盖内生之风与外感之风不同，外感之风，升之散之则解散而去，内生之风而再加升散，则火愈炽而热愈高矣。常见治目多难救而寒凉反以伤脾者，正以升降相杂，而用药有不精耳。经曰∶高者抑之，果何谓乎。今如古方之治火眼，凡用洗肝散，及洗肝明目散、芍药清肝散之类，总不如《良方》龙胆泻肝汤，而《良方》泻肝汤又不如加味龙胆泻肝汤之为得宜也。

&emsp;&emsp;痘疮眼中流浪赤痛，或多眼眵，此肝火之盛也，宜清解之，以加味龙胆泻肝汤或抽薪饮，加木贼、蝉蜕之类主之；若大便结闭不通者，亦可少加大黄。

&emsp;&emsp;痘疮入眼肿痛，或痘后生翳膜者，宜蒺藜散、蝉菊散，或通神散，外以秦皮散洗之。

&emsp;&emsp;痘疮目病，热少风多而昏暗涩痛，眵泪羞明翳障者，宜密蒙花散，亦以秦皮散洗之。

&emsp;&emsp;痘后眼闭泪出不敢见明者，此内火不清而阳光烁之，故畏明也，宜洗肝明目散。

&emsp;&emsp;痘后眼皮风毒赤烂，或痛或痒，燥涩羞明多眵泪者，秦皮散洗之。

&emsp;&emsp;痘疮靥后，精血俱耗，而眼涩羞明，光短倦开，或生翳障者，宜四物汤，甚者六物煎加木贼、蝉蜕、白蒺藜。

&emsp;&emsp;痘斑入眼，在白珠上者不必治，久当自去，惟在黑珠上宜治之，当清肝火。

&emsp;&emsp;凡病目热者，最宜忌酒及椒、姜、牛、羊、鸡、鹅、鸭一应热物，并鸡鹅鸭蛋皆不可用，以防连绵不愈之患。

&emsp;&emsp;痘疮热毒伤目，凡必用之药，如生地、芍药、麦门冬、山栀、玄参、草决明、连翘、黄芩、黄运，肝热者龙胆草，阳明实热者石膏、石斛，肾火盛者黄柏、知母，三阴俱热者地骨皮，火浮不降者木通、泽泻，翳障不去者木贼草、蝉蜕、白蒺藜，气虚者人参、黄 ，血虚者当归、熟地。但火炎于上者不宜升，阴虚于下者不宜泄，是皆治眼之大法。

&emsp;&emsp;痘疮护眼法，宜钱氏黄柏膏为佳，从耳前眼皮上下颧面间，日涂三四次，可以护眼稀痘。

&emsp;&emsp;用点药者，凡目中生痘，或食发物，或热毒太盛，上蒸目窍，以致热毒或生翳障，切不可妄用一切点药。盖其非毒即冷，必致寒热相激，反以为害。惟余之金露散乃为相宜，可间用之以解热毒之急。

&emsp;&emsp;徐氏曰∶痘之毒瓦斯自里达表，故有目病，治宜活血解毒而已。活血不至热，解毒不至寒，但得血活毒散，则目疾自愈。

