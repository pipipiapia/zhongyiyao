## 寒战切牙（四十四）


&emsp;&emsp;寒战者，阳中之气虚也，阳气虚则阴乘之，阳不胜阴，故寒栗而战也。切牙者阴中之气虚也，阴气虚者肾元惫，骨气消索，故切齿而鸣也。总之，虚在气分，则无非阴盛阳虚之病耳，非大加温补不可也。

&emsp;&emsp;《心鉴》云∶七日前见寒战者，表虚也；切牙者，内虚也。七日后见寒战者，气虚极也；切牙者，血虚极也。气虚者，保元汤倍加肉桂以温阳分。血虚者，保元汤加芎、归以益阴分。余常用六气煎，或六物煎加桂附治之，无不应手而止。其有独寒战、独切牙者，亦一体治之，或合二仙散用之亦妙。

&emsp;&emsp;有寒邪在表，身体大热，脉紧数无汗，邪正相争而为战栗者，此即似疟之类，但散其邪而战自止，宜柴葛桂枝汤之类主之。

&emsp;&emsp;痘疮灰白溃烂，泄泻而寒战切牙者，此纯阴无阳之证，宜九味异功煎，或陈氏十二味异功散亦可。

&emsp;&emsp;痘色干紫黑陷，大小便不通，烦躁大渴而寒战切牙者，此纯阳无阴，火极似水之证也，宜双解散。

&emsp;&emsp;养浆结靥之时，有红紫 肿，大小便秘，烦渴喜水者，乃表里俱热之证，以疮痛而振摇忍痛而切牙也。此非寒战切牙之属。如热甚而便秘者，宜四顺清凉饮加连翘、木通、金银花之类主之。

&emsp;&emsp;筋惕肉 似战者，以经络血气为疮所耗，不能荣养肌肉，主持筋脉，故惕惕然肌肉自跳， 然肌肉自动，本非寒战之证也，宜十全大补汤之类主之。

&emsp;&emsp;陈氏曰∶切牙者，齿槁也，乃血气不荣，不可妄作热治。

&emsp;&emsp;寒战切牙而气喘谵妄，闷乱足冷者，非倒陷即倒靥也，不治。

