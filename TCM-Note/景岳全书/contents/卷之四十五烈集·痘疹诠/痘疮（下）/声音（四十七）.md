## 声音（四十七）


&emsp;&emsp;痘疮最要声音清亮，若卒有失音者，凶兆也。先哲云∶疮已出而声不变者，形病也，其病轻。

&emsp;&emsp;疮未出而声先变者，气病也，其病甚。疮出而声不出者，形气俱病也。凡此失音之证，大为痘疮所忌，然亦有吉有凶，须当详辩治之。

&emsp;&emsp;风寒外袭皮毛，壅闭肺窍，或致咳嗽而偶为失音者，此惟外感之证，宜解散之，以加减参苏饮，或六安煎加薄荷、桔梗主之。或待风寒解散，其声自出，此固无足虑也。

&emsp;&emsp;火邪上炎，肺金受制，气道壅闭而声不出者，宜导赤散合甘桔汤加炒牛蒡子主之，或用甘桔清金散。

&emsp;&emsp;上焦阳虚而声音低小不出者，此心肺不足之病。盖心主血，肺主气，痘疮稠密则血气俱损，故声不能出，宜六物煎加麦门冬，或导赤通气散主之。

&emsp;&emsp;下焦阴虚而声不出者，其病在肝肾。盖肾为声音之根，若证由肝肾而痘疮稠密，则精血俱为耗竭，水亏则肺涸，故声不能出，速当滋阴益水以救其本，宜大补元煎、五福饮，或十全大补汤之类，酌宜用之。

&emsp;&emsp;凡啼哭无声而但见泪出，语言无声而但见口动者，此皆毒瓦斯归肾而内败也。或声哑如破如梗者，此咽喉溃烂也，皆难治之证。

&emsp;&emsp;痘后余毒失音，其证有二∶一以咽痛不能言者，此毒瓦斯不净也，宜甘桔清金散加天花粉。一以肾气虚不能上达而声不出者，宜治如前，或用四物汤加麦门冬、白茯苓。

