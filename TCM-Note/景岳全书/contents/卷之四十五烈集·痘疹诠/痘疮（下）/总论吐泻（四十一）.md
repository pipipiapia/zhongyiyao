## 总论吐泻（四十一）


&emsp;&emsp;凡痘疹吐泻，有不必治者，有当速治者。如初热时即见吐泻，但欲其不甚而随止者吉，盖吐利中自有疏通之意，邪气赖以宣泄，不必治也。其有吐利之甚者则不得不治。又有元气本弱而见此证者，使不速为调补，必致脾气困惫则痘出之后，虚证迭见而救无及矣。此痘前之吐利，其当治不必治，自有轻重之分也。若见点之后，则吐泻大非所宜，速当察其寒热虚实而调治之。

&emsp;&emsp;痘疮吐泻，虽曰多属脾经，然亦有二焦五脏之辩。盖病在上焦，但吐而不利；病在下焦，但利而不吐；病在中焦，则上吐下利。故在上焦者，当辩心肺之脾气；在下焦者，当察肝肾之脾气。此五脏之气，各有相滋相制之机，设不明此，鲜不误矣。

&emsp;&emsp;痘疮吐泻，大都中气虚寒者，十居七八，然亦有邪实毒盛，及饮食过伤而为吐泻者，此宜详审脉证，自有可辩。若果有热毒实邪，则不可误认虚寒，轻用温补，恐反助邪以致余毒痈肿，或为溃烂难收等证。

