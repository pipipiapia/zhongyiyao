## 大小便闭（六十二）


&emsp;&emsp;凡痘疹小便欲其清而长，大便欲其润而实，则邪气不伏，正气不病。若小便利者，大便必实，虽二三日不更衣者无碍也。若小便少则病必进，小便秘则病必甚，以火盛故也。但初热时，大便不宜太实，若二三日不行，宜微润之，不然恐肠胃不通，则营卫不行，而疮出转密。惟起发之后，大便却宜坚实，若太实而四五日不行，恐热甚难靥，亦宜微利之。

&emsp;&emsp;痘疹小水不利而热微者，宜导赤散；热甚而小水不利者，宜八正散。

&emsp;&emsp;痘疹发热时，大便秘结不行而内外俱热，有不得不通以疏其毒者，轻则柴胡饮子，甚则三黄丸，再甚则承气汤。

&emsp;&emsp;自起发后以至收靥，凡大便不行而火不盛，或虚弱不可通利者，只宜用猪胆导法，或以酱瓜一条如指许导之即出，切不可轻用利药。

&emsp;&emsp;大小便俱不通而内热甚者，八正散或通关散，酌宜用之。

&emsp;&emsp;热毒内盛而痘疮干黑倒陷，烦躁便结者，百祥丸或承气汤。然宜慎用，毋轻易也。

&emsp;&emsp;痘后余热不尽，内陷膀胱而小水不利者，导赤散或五苓散。大便不通者，四顺清凉饮。

&emsp;&emsp;陈氏曰∶凡痘疮四五日不大便，用嫩猪脂一块，以白水煮熟，切如豆粒与食之，令脏腑滋润，亦使疮痂易落。切不可妄投宣泄之药，以致元气内虚，多伤儿也。

&emsp;&emsp;薛氏曰∶前证若因热毒内蕴，宜用射干鼠粘子汤解之。或发热作渴，或口舌生疮，咽喉作痛，并宜用之。

