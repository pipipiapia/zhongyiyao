## 夹疹（五十九）


&emsp;&emsp;痘疮止宜单出，若与疹并出者，谓之夹疹。盖痘、疹之发，皆有时气，而二者并见，其毒必甚。《心鉴》曰∶夹疹者，即痘之两感证也，大为不顺之候。若痘本稀少而夹疹者，名为麻夹痘，其证则轻；若痘本稠密而更加以疹，彼此相混，些碎莫辩，其证则凶。急宜以辛凉之剂解散为先，而托里次之。但得疹毒渐消，痘见垒落者，乃为可治。若痘疹相杂，毒不少减者，必危无疑。

&emsp;&emsp;治夹疹之法，先当察痘之稀密，疹之微甚。若疹轻热微者，但当以痘为主，痘获吉而疹无虑也。若疹多热甚者，即当急解疹毒，务令疹散而后痘可保也。

&emsp;&emsp;痘疮初出，内有细密如蚕子者，即夹疹证也。若痘稀疹多者，宜但解疹毒为主。如表邪不解，外热甚，内火不甚而夹疹者，宜疏邪饮、升麻葛根汤、荆防败毒散，或十味羌活散。

&emsp;&emsp;如表里俱热，毒盛而夹疹者，柴葛煎、解毒防风汤、或十三味羌活散。如内热毒盛而夹疹者，六味消毒饮，或合黄连解毒汤。如阳明火盛，多热多渴，或烦躁而夹疹者，白虎汤、化斑汤，或葛根麦门冬散。

&emsp;&emsp;以上诸治如法，而疹散痘出者可治然后随证调。

&emsp;&emsp;理之。若疹不散毒不解者难治。

&emsp;&emsp;痘疹俱多者，毒必大盛，虽治得其法，疹毒已解，亦必气血重伤，终难为力。凡遇此者，惟当以保养脾胃，调和气血为主，庶克有济。

&emsp;&emsp;收靥后复出疹者，此余毒解散之兆，不必治之。

