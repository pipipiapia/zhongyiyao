## 疳蚀疮（六十五）


&emsp;&emsp;陈氏曰∶凡痘疮已靥未愈之间，五脏未实，肌肉尚虚，血气未复，被风邪所搏，则津液涩滞，遂成疳蚀，宜用雄黄散、绵茧散等药治之。久而不愈，则多致不起。

&emsp;&emsp;薛氏曰∶前方乃解毒杀虫之剂，若毒发于外，元气未伤者，用之多效，若元气伤损，邪火上炎者，用大芜荑汤、六味丸。若赤痛者，用小柴胡汤加生地黄。若肝脾疳证，必用四味肥儿丸，及人参白术散，更佐以九味芦荟丸。

&emsp;&emsp;万氏曰∶凡痘后疳蚀疮，至毒壅肌肉，内透筋骨，外连皮肤，时痛出血，日久不痊者，此毒在脾经，甚为恶候，乃不足之证也，内服十全大补汤，外用绵茧散贴之。疳蚀出血者，难治。

