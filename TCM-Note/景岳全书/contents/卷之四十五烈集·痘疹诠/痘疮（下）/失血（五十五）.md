## 失血（五十五）


&emsp;&emsp;经曰∶阳络伤则血外溢，阴络伤则血内溢。血外溢则衄血，血内溢则便血。疮疹之火由内而发，毒不能达，则燔灼经络而迫血妄行，血随火动，从上而出，则为衄为吐，从下而出，则为便为溺，阴阳俱伤，则上下俱出。凡痘疹失血，若从鼻出者，则有阳明外达之意，尚可望生，若从他处，则总属阴分而火毒内陷，乃悉为危证。

&emsp;&emsp;痘疹发热见血者，多属火证。若衄血者，宜玄参地黄汤，或加茅根汁，或加京墨汁同饮之。衄止者生，不止者不治。溺血者，大厘清饮，或八正散。大便秘而见血者，宜四顺清凉饮。

&emsp;&emsp;痘疮已出未出之间，凡诸血证，俱宜用犀角地黄汤三方酌宜治之最佳。血止后，可进调元汤加木通。

&emsp;&emsp;痘疮十日之后，忽脓血大作，大便陡出者，此为胃烂不治。

