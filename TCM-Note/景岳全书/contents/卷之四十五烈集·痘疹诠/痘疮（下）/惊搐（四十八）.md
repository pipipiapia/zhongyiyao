## 惊搐（四十八）


&emsp;&emsp;惊者，忽然惊惕而手足搐搦，口眼歪斜，每多忽作忽止，其证多由风热。盖心主火而恶热，肝主风而善动，惊痘之火，内生于心，心移热于肝，风火相搏，故发惊搐。然未出之先发惊搐者多吉，既出之后发惊搐者多凶。何也？盖痘毒将散而溪谷开张，窍理疏解，因致牵引伸缩，得疏散达之气，痘出而惊自止，则其内毒无留于此可见，故俗名惊痘，最为吉也。若既出之后，则中之伏火亦宜散矣，倘仍见惊搐，则是外毒已出而内毒犹然未尽，此其毒盛莫测，乃可畏也。故凡发惊搐者，必随发随止者为吉，不必治也。苦连发不已，此毒伏于心肝二脏，速宜随证治之，不得误以为吉证。

&emsp;&emsp;治惊搐之法，最当察其虚实，酌其微甚。如果有风热实邪，庶可解毒清火，但得稍见清楚，盒饭培养心脾以防虚败之患。若止见微邪，则但当以调和气血为主。

&emsp;&emsp;惊搐证由风热相搏，故治宜平肝利小便。盖平肝则风去，利小便则热除，风热既平，惊自愈矣。若过用寒凉，则气敛而毒反陷伏，痘出不透，多致不救。

&emsp;&emsp;心脾阳气虚寒则神怯而易为惊搐，六气煎加枣仁、朱砂。

&emsp;&emsp;心脾血虚而惊搐者，七福饮、养心汤。

&emsp;&emsp;肝胆气虚，多恐畏而惊搐者，茯神汤。

&emsp;&emsp;心血虚，睡中惊搐，或兼微痰者，《秘旨》安毒丸。

&emsp;&emsp;心虚火盛，多热躁而惊搐者，宁神汤、酸枣仁汤。

&emsp;&emsp;痘既出，其色红紫而烦渴惊搐者，《良方》犀角地黄汤。若烦热之甚而大便干涩者，多由阳明之火，人参石膏汤加朱砂。

&emsp;&emsp;心火独盛而烦热惊搐者，朱砂安神丸，或七味安神丸。

&emsp;&emsp;心火盛，小水不利而惊搐者，导赤散加黄连、朱砂，或合朱砂益元散。

&emsp;&emsp;痰涎壅盛，气急胸满而惊搐者，抱龙丸、清膈煎，或梅花饮、琥珀散。此宜暂用以开痰涎，但得痰气稍清，即当酌虚实以调理血气。

&emsp;&emsp;肝胆实热，大便秘结而烦躁惊搐者，泻青丸，或七味龙胆泻肝汤。

&emsp;&emsp;血热见血而惊搐者，《局方》犀角地黄汤。热甚者，《良方》犀角地黄汤。若热甚而大便秘结者，《拔萃》犀角地黄汤。

&emsp;&emsp;风寒外感，心脾阳虚而微热不退，或咳嗽恶寒而惊搐者，惺惺散。若虚在阴分，汗不能出，身热不退而惊搐者，柴归饮。若外有风邪，内有热邪，表里俱热而惊搐者，生犀散。

&emsp;&emsp;风寒外感，身热无汗，但有表邪，别无虚证而惊搐者，败毒散或苏葛汤。寒邪闭甚者，红棉散。然此皆表散之剂，若兼虚邪，不得单用此类。

