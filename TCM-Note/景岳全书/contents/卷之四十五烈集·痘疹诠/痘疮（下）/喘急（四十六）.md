## 喘急（四十六）


&emsp;&emsp;喘与气促不同，喘者气粗而壅，壅而急，喘为肺邪有余也；促者气促而短，上下不相接续，促为肺肾不足也。此二者一实一虚，反如冰炭，若或误治，无不死也，当详辩之。

&emsp;&emsp;寒邪在肺作喘者，此外感之证，必咳嗽多痰，或鼻塞，或身有微热，或胸满不清，治当疏散肺邪，宜六安煎，或二陈汤加苏叶主之。若寒邪外闭之甚者，仍宜加麻黄、北细辛之类。

&emsp;&emsp;若兼气血不足，而风寒在肺作喘者，惟金水六君煎为最。

&emsp;&emsp;痰因火动而为喘急者，当以清痰降火为主。若痰涎上壅者，先治其痰，宜抱龙丸、清膈煎之类主之。

&emsp;&emsp;若火上刑肺，肺热叶举，大热大喘者，宜人参石膏汤。若微热作渴，肺燥液衰而喘者，宜人参麦门冬散。若夏月热甚，火犯肺金而喘者，仲景竹叶石膏汤，或六味竹叶石膏汤。若火伏三焦，肺胃大肠俱热，胸腹胀，大便秘结而喘者，前胡枳壳汤。

&emsp;&emsp;喘以气虚者，人多不能知之。凡下泻而上喘者，必虚喘也。凡小儿喘息，觉在鼻尖而气不长者，必虚喘也，此实气促，原非气喘。若见此证，急须速补脾肺，或救肾阴，轻则参姜饮、六气煎，甚则六味回阳饮。若下为泄泻而上为喘促者，急用六味回阳饮，或九味异功煎，不可疑也。若大便不泻，而或为多汗，或为腹膨，或见痰饮、狂躁，但以阴虚水亏，气短似喘，而脉气无神者，急宜贞元饮加人参煨姜之类主之。若治喘促用清痰降火等剂而愈甚者，此必虚证也，速宜改用温补如前诸法，犹有可救，迟则恐无及矣。

&emsp;&emsp;痘疹发喘，乃恶候也，若利止喘定者生，其有泻利不止，或加胀满，或为狂躁，或痘毒入肺，口张息肩，目闭足冷而喘甚者，皆不治之证。

