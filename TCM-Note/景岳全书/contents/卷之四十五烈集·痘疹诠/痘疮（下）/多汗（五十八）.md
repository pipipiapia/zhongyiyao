## 多汗（五十八）


&emsp;&emsp;痘疹自汗者，以阴中之火自里及表，达于卫气，故皮肤为之缓，腠理为之疏，津液流行，故多自汗，但得痘疹身常潮润，实为美证。此乃阴阳气和，血脉通畅，盖热随汗减，毒随汗散，邪不能留，则易出易解，虽见热甚，而汗出之后身必清凉，此即毒之消散也，不必治之。

&emsp;&emsp;然只宜微汗不宜大汗，若汗出过多，则阳气泄而卫气弱，恐致难救难靥，或为痒 寒战之患，此则速宜固表以敛其汗也。又有汗出不止，其热反甚者，此邪热在表，阴为阳扰之患，速宜清火解毒，阳邪退而汗自敛也。若汗出如油，或发润如洗而喘不休者，此肺脱之证，不可治。

&emsp;&emsp;别无邪热，但以卫气虚，肌表不固而多汗者，调元汤倍加黄 ，或白术散。

&emsp;&emsp;脾虚于中，卫虚于外，肌肉无主，别无他证而汗不敛者，人参建中汤。

&emsp;&emsp;心气虚，神怯多惊而汗不固者，团参散。

&emsp;&emsp;或吐或泻，气脱于中，阳脱于外，而汗出不收，微者五福饮加炮姜、枣仁。甚至手足厥冷，或呕恶不止而汗不收者，速宜人参理阴煎，或六味回阳饮，迟则恐致不救。

&emsp;&emsp;阴中火盛，或身有大热而汗多不收者，当归六黄汤。

&emsp;&emsp;睡中汗出不收者，以阳入阴中，而阴不能静也，当归六黄汤。

&emsp;&emsp;阳明热盛，火邪燔灼肌肉，或身热烦渴，或二便热涩而汗不收者，人参白虎汤，或加黄连。

&emsp;&emsp;收靥痂脱之后，自汗不止者，此邪去而气虚也，宜十全大补汤，或调止汗散，或以滑石粉扑之。

