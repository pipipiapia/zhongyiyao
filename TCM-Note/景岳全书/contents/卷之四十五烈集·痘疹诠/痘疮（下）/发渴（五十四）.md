## 发渴（五十四）


&emsp;&emsp;痘疹发渴者，里热也。以火起于内，销烁真阴，所以发渴。又其津液外泄，化马脓浆，则营气虚耗，亦以致渴。此痘疮之常候也，若微渴不甚，不必治之。惟大渴者，乃由火盛，然亦须察其虚实以为调理，切不可因其作渴，即以西瓜、梨、柿之类，轻以与之，恐脾肺受寒，致生他患也。外有干渴，论在泄泻条中，所当参阅。

&emsp;&emsp;痘疮气血内耗，微热微渴而喜汤者，宜七味白术散，或五福饮加麦门冬、五味子。

&emsp;&emsp;脾肺多热，渴而喜冷者，宜人参麦门冬散，或生脉散。

&emsp;&emsp;痘疮多热多躁，口燥咽干，大渴引饮，喜冷能食，或大便干结者，此热在肺胃二经，宜人参白虎汤，甚者再加黄连。若痘后热渴者，此余火未清也，其治亦然。

&emsp;&emsp;痘疮自利不止，肾阴亏损而作渴者，病作少阴，速宜陈氏十二味异功散，或九味异功煎。

&emsp;&emsp;大便秘结，腹满烦热，内火不清而作渴者，四顺清凉饮。

&emsp;&emsp;痘疮发热时，便见大渴，唇焦舌燥，此心火太炎，肾水不升，故血液枯耗也，急宜解之，苡葛根解毒汤。

&emsp;&emsp;程氏曰∶痘疮初发之源，乃壬癸水也，水既流出，其源必竭，奚不作渴？由此观之，可见治渴者，必不可不滋肾水。

&emsp;&emsp;薛氏曰∶凡渴欲饮水者，当审其热之虚实，若属虚热，虽欲水而不多饮，当用七味白术散；若系实热，索水喜饮者，当以犀角磨水服，其后亦无余毒之患。

