## 发泡（五十六）


&emsp;&emsp;痘疮发泡亦与黑陷相类，虽一以外出，一以外入，形有不同，而邪气留结，毒则一也。或发水泡，或发血泡，或赤或紫或黑，但见此证，十无一生。然亦有似泡而实非者，不可不辩。或其人身上原有破伤，或疮疖未痊，或虽痊而瘢痕尚嫩，一旦痘出，则疮瘢四围痘必簇，此物从其类之理也。因疮作泡，则其腐败皮肉，气色本异，宜与完肤有别，不得即认为紫黑泡也。

&emsp;&emsp;至若治泡之法，先以针刺破，吮去恶血，后用胭脂汁涂法，又用百花膏敷之。此疮极易作痒，起发之后，宜常用茵陈熏法熏之，勿令抓伤。若不慎之，则反复灌烂，淹延不愈，变为疳蚀坏疮，以致不治者多矣。

