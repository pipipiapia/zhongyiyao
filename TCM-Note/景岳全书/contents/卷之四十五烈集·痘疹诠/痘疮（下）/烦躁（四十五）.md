## 烦躁（四十五）


&emsp;&emsp;烦者，扰扰而烦，躁者，烦剧而躁，合言之，则烦躁皆热也，分言之则烦在阳分，躁在阴分，烦浅而躁深也。《难知集》曰∶火入于肺，烦也。火入于肾，躁也。痘疹烦躁，大非所宜，若吐利厥逆，腹胀喘促，谵妄狂乱，昏不知人而烦躁者，谓之闷乱，乃不治之证。

&emsp;&emsp;痘疮以安静为贵，若忽然烦躁多哭，切须详审其故。如别无逆证而忽然若此，是必疮痛而然，待脓成则痛止而烦亦止矣，不必治之。其或饮食寒热偶有所因而致然者，但当随证调理之，则无不即安者。

&emsp;&emsp;痘疮烦躁兼喘者，火毒在肺也，宜人参白虎汤加栀子仁。

&emsp;&emsp;烦躁多惊者，火在心经也，宜导赤散加栀子、麦门冬，或七味安神丸。

&emsp;&emsp;痘毒未透，热伏于内而烦躁者，宜六味消毒饮，或兼万氏夺命丹。

&emsp;&emsp;热甚于内而烦渴热躁者，宜导赤散，或玄参地黄汤加木通、麦门冬，或万氏牛黄清心丸，或四味消毒饮。

&emsp;&emsp;邪毒未解，热甚于表而烦躁者，宜柴胡麦门冬散，或羌活汤。

&emsp;&emsp;痘疮红紫干燥，壮热口渴，谵妄者，退火丹，或万氏牛黄清心丸，或用《良方》犀角地黄汤。

&emsp;&emsp;阴虚假热，自利烦躁者，肝肾水亏也，轻则五阴煎，甚则九味异功煎，或陈氏十二味异功散。

&emsp;&emsp;吐利不食而烦躁者，脾气虚也，轻则保元汤、温胃饮，甚则九味异功煎，或陈氏十二味异功散。

&emsp;&emsp;疮密脓成，营血亏耗，心烦不得眠者，宜三阴煎加麦门冬。如有微火者，宜酸枣仁汤。

&emsp;&emsp;昼则烦躁，夜则安静。此阳邪盛于阳分也，宜人参白虎汤，或加栀子。如昼则安静，夜则烦躁者，此阴中之阳虚也，宜三阴煎。如有火邪，亦可加栀子仁。

&emsp;&emsp;大便干结不通而烦躁腹胀者，四顺清凉饮、当归丸，甚则承气汤。若大便秘结，痘疮陷伏而烦躁者，百祥丸或承气汤。

