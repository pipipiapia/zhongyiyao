## 呕吐（四十二）


&emsp;&emsp;痘疮呕吐，大都虚寒者多，实热者少，但当以温养脾胃为主。即或兼杂证者，亦必有实邪可据，方可因病而兼治之，故不得轻用寒凉及消耗等药。

&emsp;&emsp;凡呕吐之病，病在上中二焦也，切不可妄用下药，致犯下焦元气，则必反甚而危矣。

&emsp;&emsp;即或有大便不通者，亦当调补胃气，从缓利导，但得脾胃气和，则升降调而便自达，此不可不知也。

&emsp;&emsp;痘疮别无风寒食滞、胀满疼痛等证，而为呕吐或干呕恶心者，必脾胃虚寒也，宜六味异功煎、五君子煎、参姜饮之类主之，或温胃饮、理中汤皆可酌用。

&emsp;&emsp;脾气微寒微呕而中焦不寒者，宜五味异功散。

&emsp;&emsp;胃口虚寒，呕吐而兼有痛滞者，六味异功煎送神香散，或调中汤亦佳。

&emsp;&emsp;脾胃虚寒吐泻并行者，温胃饮，甚者陈氏十二味异功散。

&emsp;&emsp;脾肾虚寒，命门不暖而为吐泻者，必饮食不化，水谷不分而下腹多痛，非胃关煎或理阴煎不可。

&emsp;&emsp;凡寒气犯胃，腹胀腹痛而为呕吐者，神香散、益黄散，或加炮姜。若因饮水或食生冷瓜果而作呕吐者，五苓散加炮姜。

&emsp;&emsp;饮食过伤，停滞胃口，胸膈胀满而为呕吐者，宜和胃饮，或大和中饮，或神香散。

&emsp;&emsp;痰饮停蓄胸膈而胀满呕吐者，宜二陈汤，或橘皮汤加炮姜。

&emsp;&emsp;三焦火闭，烦热壅滞胃口而为呕吐者，此必阳明火证也，宜橘皮汤加黄连，甚者再加石膏，或用竹叶石膏汤。但此证甚少，勿以虚火作实火也。

&emsp;&emsp;程氏曰∶凡痘疮呕吐之证，须辩冷热。热吐者，宜六君子汤加姜汁炒芩、连；冷吐者，宜六君子汤加丁香、藿香、白豆蔻。

&emsp;&emsp;痘疮呕吐不已，声浊而长，或干哕者，最是疮家恶候。

