## 泄泻（四十三）


&emsp;&emsp;痘疮首尾皆忌泄泻，而后为尤甚，惟初热时，有随泄而随止者为吉。若自见黑点之后，以致收靥，毒瓦斯俱已在表，俱要元气内充，大便坚实，庶能托载收成，若略泄泻，则中气虚弱，变患百出矣。若初出之后而见泄泻，则必难起难灌；既起之后而见泄泻，一泻则浆停，泻止则浆满；既灌之后而见泄泻，则倒陷倒靥，内溃内败等证，无所不至，此实性命所关，最可畏也。今多见妄药误治，败人脾气以致莫救者，犹云欲去其毒，泻泻无害，欺耶昧耶，庸莫甚矣。

&emsp;&emsp;凡治痘疹泄泻，只在辩其寒热，热者必湿滞之有余，寒者必元阳之不足。但十泻九虚而实热者极少，故凡见泄泻、呕吐、腹痛而别无实热等证者，无论痘前痘后，俱速宜温救脾肾。此大要也，当详察之，若失其真，误治则死。

&emsp;&emsp;虚寒泄泻，凡证无大热，口不喜冷，脉不洪数，腹无热胀，胸无烦躁，饮食减少而忽然自利者，则悉属虚寒，切不可妄用寒凉之剂，再伤脾土，必致不救，宜温胃饮、养中煎、五君子煎，或理中汤、四君子汤之类，随宜用之。若腹有微滞微胀而为泄泻者，宜六味异功煎，或五味异功散加砂仁。若泄泻兼呕兼痛而气有不顺者，宜养中煎加丁香、木香，或四君子汤合二仙散。若泄泻而山根、唇口微见青色，或口鼻微寒，手足不热，指尖微冷，泻色淡黄，或兼青白，睡或露睛，此皆脾肾虚寒之证，非速救命门，终不见效，宜胃关煎、理阴煎主之，或陈氏十二味异功散亦可。若泄泻势甚，用温脾之药不效者，则必用胃关煎，或理阴煎之类主之。若久泻滑脱不能止者，宜胃关煎、温胃饮，或陈氏十二味异功散，送五德丸或肉豆蔻丸。若胃本不虚，但以寒湿伤脾，或饮水而为泄泻者，宜佐关煎、抑扶煎，或益黄散加猪苓、泽泄，或五苓散俱佳。

&emsp;&emsp;蓄热泄泻，本不多见而间亦有之，然必有热证可据，方可用清利之药。如脉见洪数，身有大热，口有大渴，喜冷恶热，烦躁多汗，或中满气粗，或痘色 肿红紫，或口鼻热赤，小水涩痛之类，皆热证也。且热泻者必暴而甚，寒泄者必徐而缓，皆可辩之。然治热之法，当察火之微甚，勿使药过于病，恐致伤脾，则必反为害。凡湿热内蓄，小水不利，微热不甚而为泄泻者，宜五苓散、四苓散，或小厘清饮之类，加木通主之。若湿热稍甚，清浊不分而泄泻者，宜四苓散加姜炒黄连，或合黄芩汤治之。若食多脉盛气壮而泄泻者，当从热治，宜黄芩汤加黄连。若热在下焦，小水赤涩而泄泻者，宜大厘清饮，或合益元散。若湿热在脾，泄泻内热而兼腹痛者，宜香连丸。若颊赤身热，头痛咽疼，口疮烦躁而泄泻者，阳明火证也，宜泻黄散。若湿热在脾，泻而兼呕者，黄芩汤加半夏、生姜，或《御药》大半夏汤加黄芩。若内热泄泻而兼气虚者，四君子汤加芍药、黄连、木香。

&emsp;&emsp;发渴乃泄泻之常候，盖水泄于下，则津涸于上，故凡患泄泻者，必多口干口渴。但干与渴不同，渴者欲饮，干者不欲饮，渴属阳而干属阴，此其辩也。然有渴欲饮水者，此火证也。

&emsp;&emsp;有渴欲饮汤者，此非火也。有虽欲饮水而不能多者，有口虽欲凉而胸腹畏寒者，此皆非火证也。

&emsp;&emsp;然则病渴者尚有阴阳之辩，而矧夫但干而不渴者，此实以水亏而然，若作火治，鲜不为害。故凡有久泻津亡而作渴者，当审其非热而不可不壮其水也。

&emsp;&emsp;程氏曰∶泄泻须分寒热，寒者小便清，宜理中汤，或参苓白术散。然白术、茯苓非泄泻发泡者不宜用，以其渗利故也。按此说可见治痘者，即渗利亦忌，顾可妄为消伐以残其气血津液乎？陈氏曰∶凡泻频津耗则血气不荣，疮虽起发亦难收靥。如身温腹胀，气促切牙，烦躁谵妄者皆难治，缘谷食去多，津液枯竭，故多死也，速宜与十一味木香散，或十二味异功散。

&emsp;&emsp;万氏曰∶疮未出而利者，邪并于里，实也，宜从清毒。疮已出而利者，邪达于表，里虚也，宜治其虚。凡痘疮所忌，惟内虚泄泻，若温之固之而不愈者，此不治之证。

