## 痘家药忌（六十七）


&emsp;&emsp;人参、黄 ，皆补气助阳之剂，凡痘色白陷者宜用之，若红紫壮实者，用之则愈热而毒愈炽，红紫者转为枯黑，反甚矣。

&emsp;&emsp;白术能燥湿，专补气分，亦能闭气，多用则润，气不行，痘难成浆，助阳生火，亦难收敛。

&emsp;&emsp;茯苓、猪苓、泽泻渗泄燥湿，能令水气下行，多服则津液耗散，凡阴虚于下而精血不足者当避之。

&emsp;&emsp;川芎性升气散，凡气虚者不宜多用，火浮于上而头痛浮肿者忌之。

&emsp;&emsp;生地性寒，肠胃虚寒者慎之。

&emsp;&emsp;升麻提气上冲，凡下虚上实，气壅烦躁者忌之。

&emsp;&emsp;柴胡清散而润利，汗多者不宜用，脾泄者不宜多用。

&emsp;&emsp;紫草性寒利窍，多服成泄泻，脾气虚者忌之。

&emsp;&emsp;鼠粘子通肌滑窍，多服恐内损中气，外致表虚。

&emsp;&emsp;蝉蜕能开肌窍，多服恐泄元气以致表虚。

&emsp;&emsp;麻黄开窍，大泄肌表，妄用恐表虚气脱。

&emsp;&emsp;干葛，性凉解肌，多用恐致表虚。

&emsp;&emsp;枳壳，下气宽肠，多用则损中气。

&emsp;&emsp;山楂，散血解结，多则伤血陷气。

&emsp;&emsp;砂仁，散气动气，气虚者不宜用。

&emsp;&emsp;乌梅，酸敛，宜散宜行者不宜用。

&emsp;&emsp;穿山甲，锐性有余，补性不足，若任用攻毒而不以王道为之帅，则无异追穷寇而出孤注，能善其终者鲜矣。

&emsp;&emsp;人牙，性烈，发表太过，若妄用之，则内动中气，外增溃烂。

&emsp;&emsp;诃子、龙骨、枯矾皆能阻塞肌窍，欲通利者宜避之。

&emsp;&emsp;大黄，耗削力雄，血气中虚者不可轻用。

&emsp;&emsp;黄连，大苦大寒，原非浓肠之物，泄泻无火者大忌之。

&emsp;&emsp;山栀、黄芩、黄柏、石膏、龙胆草、滑石、远翘、前胡、天花粉之类，皆大寒之物，非有实火热毒者，不得妄行滥用。

&emsp;&emsp;附子、干姜、肉桂、吴茱萸之类，性皆温热，凡烦热、紫黑、便结、毒盛者，皆不可轻用。

&emsp;&emsp;栝蒌仁开结陷气滑肠，凡虚痰虚火及中气不足，而为喘促胀满，大便不实者，皆大忌之。

&emsp;&emsp;桑虫，亦名桑蚕，不知创自何人，用以发痘，今浴医以为奇品，竞相传用。余尝遍考本草、痘疹诸书，皆所不载，及审其性质，不过为阴寒湿毒之虫耳。惟其有毒，所以亦能发痘，惟其寒湿，所以最能败脾。且发痘者，不从血气而从毒药，痘虽起而中则败矣，此与揠苗者何异？矧以湿毒侵脾，弱稚何堪？故每见多服桑虫者，毒发则唇肤俱裂，脾败则泄泻不止，前之既覆，后可鉴矣。其奈蒙蒙者，率犹长夜之不醒何？盖其但见痘之死，总未知败在虫毒也。余欲呼之，用斯代柝，而并咎夫作俑者之可恨。

