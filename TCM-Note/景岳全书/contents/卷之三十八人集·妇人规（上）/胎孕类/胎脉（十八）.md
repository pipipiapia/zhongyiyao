## 胎脉（十八）


&emsp;&emsp;《平人气象论》曰∶妇人手少阴脉动甚者，任子也。《阴阳别论》曰∶阴搏阳别，谓之有子。《腹中论》曰∶何以知怀子之且生也？曰∶身有病而无邪脉也。《脉经》曰∶尺中之脉，按之不绝，法妊娠也。滑伯仁曰∶三部脉浮沉正等，无他病而不月者，妊也。

&emsp;&emsp;凡妇人怀孕者，其血留气聚，胞宫内实，故脉必滑数倍常，此当然也。然有中年受胎，及血气羸弱之妇，则脉见细小不数者亦有之，但于微弱之中，亦必有隐隐滑动之象，此正阴搏阳别之谓，是即妊娠之脉，有可辩也。又胎孕之脉数，劳损之脉亦数，大有相似。然损脉之数，多兼弦涩，胎孕之数，必兼和滑。此当于几微中，辩其邪气胃气之异，而再审以证，自有显然可见者。

&emsp;&emsp;凡辩男女之法，自古及今，无不以阴阳二字为纲领。然言多矛盾，悉属疑似。兹余以坎离之象定之，庶得其要。盖坎为天一之卦，坎中满，阳在内也；离为地二之卦，离中虚，阴在内也。得坎象者为男，得离象者为女。所以男脉多沉实，沉实者，中满之象；女脉多浮虚，浮虚者，中虚之象。无论人之老少强弱，脉之部位大小，但因象察象，无不如响之应，然尤于两尺为最也，足称捷法。

&emsp;&emsp;《脉诀》云∶欲产之妇脉离经，沉细而滑也同名，夜半觉痛应分诞，来日日午定知生。

&emsp;&emsp;《质疑》谓离经之脉，即歇至者是也。在须臾却非病。

