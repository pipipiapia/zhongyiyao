## 胎候（十九）


&emsp;&emsp;巫方氏《颅囟经》云∶一月为胞胎，精血凝也；二月为胎，形始成胚也；三月阳神为三魂；四月阴灵为七魄；五月五形分五脏也；六月六律定六腑也；七月睛开窍，通光明也；八月元神具，降真灵也；九月宫室罗布，以定生人也；十月受气足，万象成也。

&emsp;&emsp;《五脏论》有耆婆论曰∶一月如珠露，二月如桃花，三月男女分，四月形象具，五月筋骨成，六月毛发生，七月游其魂，男能动左手，八月游其魄，儿能动右手，九月三转身，十月受气足。

&emsp;&emsp;孙真人曰∶凡儿在胎，一月胚，二月胎，三月有血脉，四月形体成，五月能动，六月诸骨具，七月毛发生，八月脏腑具，九月谷入胃，十月百神备则生矣。生后六十日，瞳子成，能咳笑应和人；百五十日，任脉成，能自反复；百八十日，髋骨成，能独坐；二百一十日，掌骨成，能扶伏；三百日，髌骨成，能行也。若不能根据期者，必有不平之处。

&emsp;&emsp;《巢氏病源论》曰∶妊娠一月名胎胚，足厥阴脉养之；二月名始膏，足少阳脉养之；三月名始胎，手心主脉养之。当此之时，血不流行，形象始化，未有定仪，因感而变。欲子端正庄严，常口谈正言，身行正事；欲子美好，宜佩白玉；欲子贤能，宜看诗书，是谓外象而内感者也。四月始成其血脉，手少阳脉养之；五月始成其气，足太阴脉养之；六月始成其筋，足阳明脉养之；七月始成其骨，手太阴脉养之；八月始成肤革，手阳明脉养之；九月始成毛发，足少阴脉养之；十月五脏、六腑、关节、人神皆备，此其大略也。

&emsp;&emsp;陈临川曰∶尝试推巢氏所论云妊娠脉养之理，若足厥阴，肝脉也；足少阳，胆脉也。为一脏一腑，表里之经，余皆如此。且四时之令，必始于春木，故十二经之养，始于肝胆，所以养胎在一月二月。手心主，心胞络脉也；手少阳，三焦脉也，属火而夏旺，所以养胎在三月四月。手少阴、手太阳，乃心脉也，以君主之官，无为而尊也。足太阴，脾脉也；足阳明，胃脉也。属土而旺长夏，所以养胎在五月六月。手太阴，肺脉也；手阳明，大肠脉也。属金而旺秋，所以养胎在七月八月。足少阴，肾脉也。属水而旺冬，所以养胎在九月。又况母之肾脏系于胎，是母之真气，子之所赖也。至十月，儿于母腹之中，受足诸脏气脉所养，然后待时而生。此论诚有至理，世更有明之者，亦未有过于巢氏之论矣。余因述其说。

&emsp;&emsp;胎有男女之辩。《易》曰∶干道成男，坤道成女。《颅囟经》曰∶三阳所会则生男，三阴所会则生女。葛仙翁曰∶男从父气，女从母气。《圣济经》曰∶天之德，地之气，阴阳之至和，流薄于一体，因气而左动则属阳，阳资之则成男；因气而右动则属阴，阴资之则成女。是以胎有男女，则成有迟速；体有阴阳，则怀有向背。故男动在三月，阳性早也；女动在五月，阴性迟也。女胎背母而怀，故母子腹软；男胎面母而怀，故母之腹硬。此皆得理之谈，所当察也。至若褚氏以精血之先后言男女，《道藏经》以一日、三日、五日得者为男等说，总属亿度渺茫，非有确见也。余不敢遵信，故别有微论，列子嗣类。

