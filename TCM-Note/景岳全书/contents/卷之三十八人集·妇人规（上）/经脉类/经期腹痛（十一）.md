## 经期腹痛（十一）


&emsp;&emsp;经行腹痛，证有虚实。实者，或因寒滞，或因血滞，或因气滞，或因热滞；虚者，有因血虚，有因气虚。然实痛者，多痛于未行之前，经通而痛自减；虚痛者，于既行之后，血去而痛未止，或血去而痛益甚。大都可按可揉者为虚，拒按拒揉者为实。有滞无滞，于此可察。但实中有虚，虚中亦有实，此当于形气禀质，兼而辩之，当以意察，言不能悉也。

&emsp;&emsp;凡妇人经期有气逆作痛，全滞而不虚者，须顺其气，宜调经饮主之，甚者如排气饮之类亦可用。若血瘀不行，全滞无虚者，但破其血，宜通瘀煎主之。若气血俱滞者，宜失笑散主之。若寒滞于经，或因外寒所逆，或素日不慎寒凉，以致凝结不行，则留聚为痛而无虚者，须去其寒，宜调经饮加姜、桂、吴茱萸之类主之，或和胃饮亦可酌用。若血热血燥，以致滞涩不行而作痛者，宜加味四物汤，或用保阴煎去续断加减主之。以上五证，但察其有滞无虚，方是真实；若或兼虚，弗得任行克伐。

&emsp;&emsp;凡妇人经行作痛，挟虚者多，全实者少，即如以可按拒按及经前经后辩虚实，固其大法也。然有气血本虚，而血未得行者，亦每拒按，故于经前亦常有此证，此以气虚血滞，无力流通而然。但察其形证脉息，凡涉虚弱不足，而经滞作痛者，惟用决津煎、五物煎加减主之，其效如神，或用四神散之类亦可。若痛在经后者，多由血虚，当用大小营煎，随宜加减治之，或四物、八珍俱可用，然必察其寒热虚实以为佐使，自无不效。其有余滞未行者，惟决津煎为妙。凡妇人但遇经期则必作痛，或食则呕吐，肢体困倦，或兼寒热者，是必素禀气血不足，止宜八珍汤、大营煎之类。若虚而寒甚者，宜理阴煎，渐加培补，久必自愈。有因带浊多而虚痛者，亦宜大、小营煎，随其寒热，加佐使主之。

&emsp;&emsp;立斋曰∶前证若风寒伤脾者，六君加炮姜；思虑伤血者，四物加参术；思虑伤气者，归脾加柴栀；郁怒伤血者，归脾、逍遥兼服。

&emsp;&emsp;温经汤（妇百三 寒痛） 交加散（妇百 结聚作痛） 醋附丸（妇百七 行滞止痛） 牛膝散（妇九九 通经止痛） 姜黄散（妇百一 逐瘀止痛） 当归没药丸（妇百六 血瘀作痛） 玄胡当归散（妇九八 血逆作痛） 琥珀丸（妇一三四）

