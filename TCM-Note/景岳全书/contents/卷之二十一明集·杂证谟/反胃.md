## 反胃


&emsp;&emsp;反胃一证，本属火虚，盖食入于胃，使果胃暖脾强，则食无不化，何至复出？今诸家之论，有谓其有痰者，有谓其有热者，不知痰饮之留，正因胃虚而完谷复出，岂犹有热？观王太仆曰∶内格呕逆，食不得入，是有火也；病呕而吐，食入反出，是无火也。此一言者，诚尽之矣。然无火之由，则犹有上中下三焦之辩，又当察也。若寒在上焦，则多为恶心，或泛泛欲吐者，此胃脘之阳虚也。若寒在中焦，则食入不化，每食至中脘，或少顷，或半日复出者，此胃中之阳虚也。若寒在下焦，则朝食暮吐，或暮食朝吐，乃以食入幽门，丙火不能传化，故久而复出，此命门之阳虚也。故凡治此者，使不知病本所在，混行猜摸，而妄祈奏效，所以难也。

&emsp;&emsp;一、治反胃之法，当辩其新久，及所致之因，或以酷饮无度，伤于酒湿；或以纵食生冷，败其真阳；或因七情忧郁，竭其中气，总之，无非内伤之甚，致损胃气而然。故凡治此者，必宜以扶助正气，健脾养胃为主。但新病者，胃气犹未尽坏，若果饮食未消，则当兼去其滞，若有逆气未调，则当兼解其郁。若病稍久，或气体禀弱之辈，则当专用温补，不可标本杂进，妄行峻利开导、消食化痰等剂，以致重伤胃气，必致不起也。

&emsp;&emsp;虚在上焦，微寒呕恶者，惟姜汤为最佳，或橘皮汤亦可。若气虚为寒所侵，而恶心呕食者，宜黄芽丸，或橘皮干姜汤之类主之。若寒痰胜者，宜小半夏汤，或大半夏汤之类主之。

&emsp;&emsp;虚在中焦，而食入反出者，宜五君子煎、理中汤、温胃饮、圣术煎之类主之。若胃虚甚者，宜四味回阳饮，或黄芽丸主之。若兼寒痰者，宜六君子汤，或理中化痰丸之类主之。或水泛为痰者，宜金水六君煎主之。若胃不甚寒，而微虚兼滞者，宜五味异功散主之。

&emsp;&emsp;虚在下焦，而朝食暮吐，或食入久而反出者，其责在阴，非补命门以扶脾土之母，则火无以化，土无以生，亦犹釜底无薪，不能腐熟水谷，终无济也。宜六味回阳饮，或人参附子理阴煎，或右归饮之类主之。此屡用之妙法，不可忽也。

&emsp;&emsp;反胃初起，而气体强壮者，乃可先从清理，如二陈汤、橘皮半夏汤之类，皆可清痰顺气。平胃散、不换金正气散、五苓散之类，皆可去湿去滞。半夏干姜散、仲景吴茱萸汤、橘皮汤之类，皆可去寒。然此惟真有邪滞，乃可用之，若病稍久而胃气涉虚者，则非所宜。

&emsp;&emsp;反胃证，多有大便闭结者，此其上出，固因下之不通也，然下之不通，又何非上气之不化乎。盖脾胃气虚，然后治节不行，而无以生血，血涸于下，所以结闭不行，此真阴枯槁证也。必使血气渐充，脏腑渐润，方是救本之治，若徒为目前计，而推之逐之，则虽见暂通，而真阴愈竭矣。故治此之法，但见其阴虚兼寒者，宜以补阳为主，而大加当归、肉苁蓉、韭汁、姜汁之属；阴虚兼热者，宜以补阴为主，而加乳汁、童便、酥油、蜂蜜、豕膏、诸血之属。然此等证治，取效最难，万毋欲速，非加以旬月功夫，安心调理，不能愈也。其有粪如羊矢，或年高病此者，尤为难治。

&emsp;&emsp;反胃由于酒湿伤脾者，宜葛花解酲汤主之。若湿多成热，而见胃火上冲者，宜黄芩汤，或半夏泻心汤之类主之。

&emsp;&emsp;仲景曰∶病患脉数，数为热，当消谷引食，而反吐者，何也？师曰∶以发其汗，令阳微，膈气虚，脉乃数，数为客热，不能消谷，胃中虚冷故也。脉弦者，虚也，胃气无余，朝食暮吐，变为胃反。寒在于上，医反下之，今脉反弦，故名曰虚。趺阳脉浮而涩，浮则为虚，涩则伤脾，脾伤则不磨，朝食暮吐，暮食朝吐，宿食不化，名曰胃反。脉紧而涩，其病难治。

&emsp;&emsp;《巢氏病源》曰∶营卫俱虚，气血不足，停水积饮在胃脘则脏冷，脏冷则脾不磨，脾不磨则宿食不化，其气逆而成反胃也。则朝食暮吐，暮食朝吐，心下牢大如杯，往来寒热。甚者食已即吐，其脉紧而弦，紧则为寒，弦则为虚，虚寒相搏，故食已则吐，名为反胃。

&emsp;&emsp;戴原礼曰∶翻胃证，血虚者，脉必数而无力。气虚者，脉必缓而无力。气血俱虚者，则口中多出沫，但见沫大出者，必死。有热者脉数而有力，有痰者脉滑数，二者可治。血虚者，四物为主。气虚者，四君子为主。热以解毒为主，痰以二陈为主。

&emsp;&emsp;一方 用甘蔗汁二分，姜汁一分，和匀，每服半碗或一碗，日三服，则止。

&emsp;&emsp;一方 用人参，见呕吐门。

&emsp;&emsp;上脘、中脘、下脘（各二七壮）、天枢（三七壮）。

&emsp;&emsp;理中汤（热一） 温胃饮（新热五） 橘皮干姜汤（热五五） 圣术煎（新热二五） 黄芽丸（新热二一） 五君子煎（新热六） 四味回阳饮（新热一） 六君子汤（补五） 四君子汤（补一）六味回阳饮（新热二） 右归饮（新补三） 五味异功散（补四） 人参附子理阴煎（新热三）橘皮汤（热五六） 小半夏汤（和八） 金水六君煎（新和一） 二陈汤（和一） 大半夏汤（和十）理中化痰丸（热九） 五苓散（和一八二） 平胃散（和十七） 橘皮半夏汤（和十三） 豕膏（新因二九） 黄芩汤（和一九八） 半夏泻心汤（寒二八） 葛花解酲汤（和一二四） 半夏干姜散（热五三） 吴茱萸汤（热一三七） 不换金正气散（和二一）

&emsp;&emsp;独参汤（补三五） 二汁饮（和一二三） 丁香半夏丸（和一九二 胃寒） 大七香丸（和一三一 寒气） 丁附散（热六二 胃寒） 茯苓泽泻汤（热七四 反胃渴） 甘露汤（热七三 安胃） 胃爱散（热七十 虚寒） 丁香煮散（热六一 胃寒）

