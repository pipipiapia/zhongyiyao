## 阳痿


&emsp;&emsp;《阴阳别论》曰∶二阳之病发心脾，有不得隐曲，女子不月。

&emsp;&emsp;《厥论》曰∶厥阴之厥，则少腹肿痛，腹胀，泾溲不利，好卧屈膝，阴缩肿。

&emsp;&emsp;《痿论》曰∶思想无穷，所愿不得，意淫于外，入房太甚，宗筋弛纵，发为筋痿，及为白淫。阳明虚则宗筋纵。

&emsp;&emsp;《邪气脏腑病形篇》曰∶肾脉大甚为阴痿，微涩为不月，沉痔。

&emsp;&emsp;《经筋篇》曰∶足太阴之筋病，阴器纽痛，下引脐。足厥阴之筋病，阴器不用，伤于内，则不起；伤于寒，则阴缩入；伤于热，则纵挺不收。

&emsp;&emsp;《经脉篇》曰∶足厥阴结于茎，气逆则睾肿卒疝，实则挺长，虚则暴痒。

&emsp;&emsp;《至真要大论》曰∶太阳之胜，隐曲不利，互引阴股。

&emsp;&emsp;《本神篇》曰∶肝悲哀动中则伤魂，魂伤则狂忘不精，当人阴缩而挛筋，两胁骨不举。

&emsp;&emsp;恐惧而不解则伤精，精伤则骨酸痿厥，精时自下。

&emsp;&emsp;《生气通天论》曰∶湿热不攘，大筋 短，小筋弛长， 短为拘，弛长为痿。

&emsp;&emsp;《疏五过论》帝曰∶凡未诊病者，必问尝贵后贱。虽不中邪，病从内生，名曰脱营。

&emsp;&emsp;尝富后贫，名曰失精。身体日减，气虚无精，病深无气，洒洒然时惊。病深者，以其外耗于卫，内夺于营，良工所失，不知病情，此治之一过也。凡欲诊病者，必问饮食居处，暴乐暴苦，始乐后苦，皆伤精气，精气竭绝，形体毁沮，暴怒伤阴，暴喜伤阳，厥气上行，满脉去形，愚医治之，不知补泻，不知病情，精华日脱，邪气乃并，此治之二过也。

&emsp;&emsp;《阴阳应象大论》曰∶北方生寒，在志为恐，恐伤肾，思胜恐。

&emsp;&emsp;《宣明五气篇》曰∶精气并于肾则恐。

&emsp;&emsp;《调经论》曰∶血有余则怒，不足则恐。

&emsp;&emsp;凡男子阳痿不起，多由命门火衰，精气虚冷。或以七情劳倦，损伤生阳之气，多致此证；亦有湿热炽盛，以致宗筋弛缓，而为痿弱者。譬以暑热之极，则诸物绵萎。经云∶壮火食气，亦此谓也。然有火无火，脉证可别。但火衰者十居七八，而火盛者仅有之耳。

&emsp;&emsp;凡思虑、焦劳、忧郁太过者，多致阳痿。盖阴阳总宗筋之会，会于气街，而阳明为之长，此宗筋为精血之孔道，而精血实宗筋之化源。若以忧思太过，抑损心脾，则病及阳明冲脉，而水谷气血之海，必有所亏，气血亏而阳道斯不振矣。经曰∶二阳之病发心脾，有不得隐曲，及女子不月者，即此之谓。

&emsp;&emsp;凡惊恐不释者，亦致阳痿。经曰∶恐伤肾，即此谓也。故凡遇大惊卒恐，能令人遗失小便，即伤肾之验。又或于阳旺之时，忽有惊恐，则阳道立痿，亦其验也。余尝治一强壮少年，遭酷吏之恐，病似胀非胀，似热非热，绝食而困。众谓痰火，宜清中焦。余诊之曰∶此恐惧内伤，少阳气索，而病及心肾，大亏证也。遂峻加温补，兼治心脾，一月而起，愈后形气虽健如初，而阳寂不举。余告之曰∶根蒂若斯，肾伤已甚，非少壮所宜之兆。速宜培养心肾，庶免他虞。彼反以恐吓为疑，全不知信，未及半载，竟复病而殁。可见恐惧之害，其不小者如此。（新按）

&emsp;&emsp;一、命门火衰，精气虚寒而阳痿者，宜右归丸、赞育丹、石刻安肾丸之类主之。若火不甚衰，而止因血气薄弱者，宜左归丸、斑龙丸、全鹿丸之类主之。

&emsp;&emsp;凡因思虑惊恐，以致脾肾亏损而阳道痿者，必须培养心脾，使胃气渐充，则冲任始振，而元可复也。宜七福饮、归脾汤之类主之。然必大释怀抱，以舒神气，庶能奏效。否则徒资药力无益也。其有忧思恐惧太过者，每多损抑阳气，若不益火，终无生意，宜七福饮加桂附枸杞之类主之。

&emsp;&emsp;凡肝肾湿热，以致宗筋弛纵者，亦为阳痿。治宜清火以坚肾，然必有火证火脉，内外相符者，方是其证。宜滋阴八味丸，或丹溪大补阴丸、虎潜丸之类主之。火之甚者，如滋肾丸、大补丸之类俱可用。

&emsp;&emsp;薛立斋曰∶按阴茎属肝之经络。盖肝者，木也。如木得湛露则森立，遇酷暑则萎悴。若因肝经湿热而患者，用龙胆泻肝汤以清肝火，导湿热；若因肝经燥热而患者，用六味丸以滋肾水、养肝血而自安。又曰∶琼玉膏、固本丸、坎离丸，此辈俱是沉寒泻火之剂，非肠胃有燥热者不宜服。若足三阴经阴虚发热者，久而服之，令人无子。盖损其阳气，则阴血无所生故也，屡验。

&emsp;&emsp;一方 治阳事不起，用蛇床子、五味子、菟丝子等分为末，蜜丸，梧子大，每服三五十丸，温酒下，日三服。

&emsp;&emsp;左归丸（新补四） 右归丸（新补五） 金鹿丸（补一二七） 赞育丹（新因十四） 七福饮（新补七） 归脾汤（补三二） 石刻安肾丸（热一六八） 虎潜丸（寒一六四） 琼玉膏（补六十）滋阴八味丸（新寒十七） 固本丸（补百六） 六味丸（补百二十） 龙胆泻肝汤（寒六三） 坎离丸（寒一六五） 滋肾丸（寒一六三） 丹溪大补阴丸（寒一五七） 斑龙丸（补一二八） 大补丸（寒一五五）

