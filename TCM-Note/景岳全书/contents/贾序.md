# 贾序


&emsp;&emsp;人情莫不欲寿，恒讳疾而忌医，孰知延寿之方，匪药石不为功；得病之由，多半服食不审，致庸医之误人，曰药之不如其勿药，是由因噎废食也。原夫天地生物，以好生为心，草木、金石、飞潜、溲渤之类，皆可已病，听其人之自取。古之圣人，又以天地之心为己心，着为《素问》《难经》，定为君臣佐使方旨，待其人善用之。用之善，出为良医，药石方旨，惟吾所使，寿夭荣谢之数，自我操之，如执左券，皆稽古之力也。庸医反是，执古方，泥古法，罔然不知病所自起，为表、为里、为虚、为实，一旦杀人，不知自反，反归咎于食忌，洗其耻于方册，此不善学人之过也。故曰∶肱三折而成良医，言有所试也；不三世不服其药，言有所受之也。假试之知而不行，受之传而不习，己先病矣，己之不暇，何暇于已人之病？是无怪乎忌医者之纷纷也。

&emsp;&emsp;越人张景岳，豪杰士也。先世以军功起家，食禄千户。结发读书，不 章句。

&emsp;&emsp;初学万人敌，得鱼腹八阵不传之秘，仗策游侠，往来燕冀间，慨然有封野狼胥、勒燕然之想，榆林、碣石、凤城、鸭江，足迹几遍。投笔弃 ，绝塞失其天险；谈兵说剑，壮士逊其颜色。所遇数奇，未尝浼首求合也。由是落落难偶，浩然归里，肆力于轩岐之学，以养其亲。遇有危证，世医拱手，得其一匕，矍然起矣。常出其平生之技，着为医学全书，凡六十有四卷。语其徒曰∶医之用药，犹用兵也。治病如治寇攘，知寇所在，精兵攻之，兵不血刃矣。故所着书，仿佛八阵遗意。古方，经也；新方，权也，经权互用，天下无难事矣。书既成，限于资，未及流传而殁，遗草属诸外孙林君日蔚。蔚载与南游，初见赏于方伯鲁公，捐资付梓。板成北去，得其书者，视为肘后之珍，世罕见之。予生平颇好稽古，犹专意于养生家言，是书诚养生之秘籍也。惜其流传不广，出俸翻刻，公诸宇内。善读其书者，庶免庸医误人之咎，讳疾忌医者，毋因噎而废食也可。

