## 产门不开不闭子宫不收（四二）


&emsp;&emsp;交骨不开，产门不闭，无非阴气不足，阴不足则气不达，所以不开。不开则产必艰难，宜加味芎归汤，补而开之，大有奇效。或十全大补汤亦可。

&emsp;&emsp;产门不闭，由阴气大虚，不能收摄；或由阴火下流而然。故或为阴挺突出，或为肿胀，或为淋涩不禁。若气血俱虚者，宜十全大补汤加五味子，补而敛之。或痛而觉热者，宜加味逍遥散。若忧思伤脾血热者，加味归脾汤。若暴怒伤肝动火者，龙胆泻肝汤。

&emsp;&emsp;子宫不收而外坠者，宜补中益气汤加醋炒芍药，饮而举之。或外以黄 煎汤熏洗亦妙。

&emsp;&emsp;或以硫黄汤熏洗，硫黄散敷之。

&emsp;&emsp;一方∶治产后子宫不敛，用荆芥、藿香、椿根白皮煎汤熏洗，神效。

&emsp;&emsp;一方∶产后子肠不收，外用枳壳、诃子、五倍子、白矾煎汤熏洗。若不收，再灸顶心百会穴数壮即上。

&emsp;&emsp;一方∶子宫脱出，用蓖麻仁十四枚，研烂涂顶心，入即洗去。

&emsp;&emsp;一方∶治产后阴脱，用绢袋盛炒热蛇床子熨之，亦治阴痛。又法∶用蛇床子五两，乌梅十四个，煎水，日洗五六次。

