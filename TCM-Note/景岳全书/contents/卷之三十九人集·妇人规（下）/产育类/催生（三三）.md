## 催生（三三）


&emsp;&emsp;凡妊娠胎元完足，弥月而产，熟落有期，非可催也。所谓催生者，亦不过助其血气而利导之耳。直待临期，乃可用脱花煎或滑胎煎，随证加减主之。或经日久产，母困倦难生，俱宜服滑胎煎，以助其气血，令儿速生。其有气虚无力，艰于传送者，必用独参汤，随多随少接济其力，皆为催生要法。若期未至而妄用行气导血等剂，以为催生，亦犹摘方苞之萼，揠宋人之苗耳。

&emsp;&emsp;临盆将产，腹痛已甚，凡催生之药，无如脱花煎，少用肉桂五七分为最稳最妙。若气虚无力者，加人参二三钱；虚甚者，任意加用之。

&emsp;&emsp;催生若水血下多，子道干涩难出者，宜用滑利之物，如猪脂油、蜜、酥油、葱白、葵子、牛乳、滑石、榆白皮之类以润之，亦济急之法也。

&emsp;&emsp;达生散（妇四十） 生化汤（妇四二） 加味芎归汤（妇四四 难产） 《良方》当归汤（妇五滑胎催生） 经验滑石散（妇五二 胎干难产） 佛手散（妇四一）

