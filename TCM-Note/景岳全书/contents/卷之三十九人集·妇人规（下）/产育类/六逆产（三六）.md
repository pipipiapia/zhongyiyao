## 六逆产（三六）


&emsp;&emsp;一、横生者，以儿方转身，产母用力逼之太早，故致儿身未顺而先露手臂。但令母安然仰卧，稳婆以手徐推儿臂下体，令其正直，复以中指摸其肩，弗使脐带攀系即生。

&emsp;&emsp;二、倒生者，因儿未及转身，产母努力，故令儿先露足。令母正卧，以手徐推足入，良久仍推儿身，徐俟转正近门即生。

&emsp;&emsp;三、偏生者，因儿未顺生路，产母努力，逼儿头偏一边，虽若露顶，实额角也，亦照前法推正即生。若儿顶后骨偏拄谷道傍，以手从外后傍轻轻托正即生。

&emsp;&emsp;四、碍产者，儿身虽顺，门路虽正，但不能下，乃因胎转时脐带绊肩而然。令产母仰卧，以手轻推儿向上，乃用中指按儿两肩，理顺脐带即生。

&emsp;&emsp;五、坐产者，因儿将产，其母疲倦，久坐椅褥，抵其生路而然。须用手巾一条拴系高处，令产母以手攀之，轻轻屈足舒伸以开生路，儿即顺生。

&emsp;&emsp;六、盘肠产者，临产母肠先出，子产而肠未收，故曰盘肠产。古法以醋、水各半盏，默然产母面背则收。一法以蓖麻子四十九粒，研烂，涂母头顶，待肠收上，急洗去。

&emsp;&emsp;俗以水 面背惊之而肠亦收，但恐惊则气散，反致他疾，戒之。

&emsp;&emsp;一方∶治横逆产难，令产母仰卧，以小针刺儿手脚心三五次，用盐擦之，手脚即缩上，转身即生。

&emsp;&emsp;一方∶治盘肠产，以半夏为末，用少许搐鼻中，肠自上。

&emsp;&emsp;又方∶用大纸捻以麻油润渗，点着吹灭，以烟熏产妇鼻中，肠即上。

&emsp;&emsp;又方∶肠出，盛以洁净漆器，浓煎黄 汤浸之，肠即上。

