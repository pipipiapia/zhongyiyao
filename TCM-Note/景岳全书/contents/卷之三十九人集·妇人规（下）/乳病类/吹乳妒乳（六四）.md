## 吹乳妒乳（六四）


&emsp;&emsp;产后吹乳，因儿饮乳，为口气所吹，致令乳汁不通，壅结肿痛，不急治之，多成痈肿。

&emsp;&emsp;速服栝蒌散，外以南星末敷之，更以手揉散之。势甚者，惟连翘金贝煎最妙。

&emsp;&emsp;产后妒乳，因无儿饮乳，或儿未能饮，余乳蓄结作胀，或妇人血气方盛，乳房作胀，以致肿痛，憎寒发热，不吮通之，必致成痈。若肿不消，用麦芽二三两炒熟，水煎服，立消。

&emsp;&emsp;一方∶用陈皮一两，甘草一钱，水煎服。

&emsp;&emsp;一方∶治吹乳、乳痈肿痛，用萱草根擂酒服之，以滓罨患处。

&emsp;&emsp;《袖珍方》用猪牙皂角去皮，蜜炙为末，酒服一钱。又诗云∶妇人吹奶法如何？皂角烧灰蛤粉和，热酒一杯调八字，管教时刻笑呵呵。

