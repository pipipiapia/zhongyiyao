## 述古（七十）


&emsp;&emsp;《褚氏遗书》曰∶建平孝王妃姬皆丽无子，择民家未笄女子入御，又无子，问曰∶求男有道乎？澄对曰∶合男女必当其年，男虽十六而精通，必三十而娶；女虽十四而天癸至，必二十而嫁。皆欲阴阳完实，然后交而孕，孕而育，育而子坚壮强寿。今未笄之女，天癸始至，已近男色，阴气早泄，未完而伤，未实而动，是以交而不孕，孕而不育，而子脆不寿，此王之所以无子也。然妇人有所产皆女者，有所产皆男者，大王诚能访求多男妇人至宫府，有男之道也。王曰∶善。未再期生六男。夫老阳遇少阴，老阴遇少阳，亦有子之道也。

