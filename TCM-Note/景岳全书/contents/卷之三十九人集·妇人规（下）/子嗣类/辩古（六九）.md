## 辩古（六九）


&emsp;&emsp;种子之法，古人言之不少，而余谓其若未尽善者，盖亦有疑而云然。谨并列而辩之，亦以备达者之裁正。

&emsp;&emsp;《广嗣诀》云∶三十时辰两日半，二十八九君须算，落红满地是佳期，金水过时徒霍乱，霍乱之时枉费功，树头树底觅残红，但解开花能结子，何愁丹桂不成丛。按∶此言妇人经期方止，其时子宫正开，便是布种之时，过此佳期，则子宫闭而不受胎矣。然有十日半月及二十日之后受胎者，又何为其然也。又一哲妇曰∶若根据此说，则凡有不端者，便于后半月为之，自可无他虑矣。善哉言也，此言果可信否？一、《道藏经》曰∶妇人月信止后一日、三日、五日合者，干道成男；二日、四日、六日合者，坤道成女。按∶此以单数属阳，故成男；偶数属阴，故成女。果若然，则谁不知之，得子何难也？总未必然。

&emsp;&emsp;《褚氏遗书》云∶男女之合，二情交畅。若阴血先至，阳精后冲，血开裹精，精入为骨而男形成矣；阳精先至，阴血后参，精开裹血，血入为本而女形成矣。按此一说，余初见之，甚若有味有理，及久察之，则大有不然。盖相合之顷，岂堪动血，惟既结之后，则精以肇基，血以滋育而胎渐成也。即或以血字改为精字，曰阴精先至，似无不可。然常见初笄女子，有一合而即孕者，彼于此时，畏避无暇，何云精泄？但其情动则气至，气至则阴辟，阴辟则吸受，吸受则无不成孕，此自然之正理也。若褚氏之说，似穿凿矣。

&emsp;&emsp;东垣曰∶经水断后一二日，血海始净，精胜其血，感者成男；四五日后，血脉已旺，精不胜血，感者成女。按∶此说亦非确论。今见多生女者，每加功于月经初净而必不免于女者，岂亦其血胜而然乎。

&emsp;&emsp;丹溪曰∶阴阳交构，胎孕乃凝，所藏之处，名曰子宫，一系在下，上有两岐，中分为二，形如合钵，一达于左，一达于右。精胜其血，则阳为之主，受气于左子宫而男形成；精不胜血，则阴为之主，受气于右子宫而女形成。按∶此乃与《圣济经》左动成男，右动成女之说同。第以子粒验之，无不皆有两瓣，故在男子亦有二丸，而子宫之义谅亦如此，信非谬也。惟左受成男、右受成女之说，则成非事后莫测其然。即复有左射右射之法，第恐阴中阖辟，自有其机，即欲左未必左，欲右未必右。而阴阳相胜之理，则在天时人事之间，似仍别有一道，虽知此说，终无益也。

