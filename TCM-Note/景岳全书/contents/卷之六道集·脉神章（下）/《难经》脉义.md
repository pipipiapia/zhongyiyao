## 《难经》脉义


&emsp;&emsp;一难曰∶十二经皆有动脉，独取寸口以决五脏六腑死生吉凶之法，何谓也？然∶寸口者，脉之大会，手太阴之脉动也。二难曰∶脉有尺寸，何谓也？从关至尺是尺内，阴之所治也；从关至鱼际是寸口内，阳之所治也。故分寸为尺，分尺为寸。

&emsp;&emsp;五难曰∶脉有轻重，何谓也？然∶初持脉如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。故曰轻重也。

&emsp;&emsp;四难曰∶脉有阴阳之法，何谓也？然∶呼出心与肺，吸入肾与肝，呼吸之间，脾受谷味也，其脉在中。浮者阳也，沉者阴也，故曰阴阳也。心肺俱浮，何以别之？然∶浮而大散者心也，浮而短涩者肺也。肾肝俱沉，何以别之？然∶牢而长者肝也，按之濡、举指来实者肾也。脾者中州，故其脉在中，是阴阳之法也。

&emsp;&emsp;六难曰∶脉有阴盛阳虚，阳盛阴虚，何谓也？然∶浮之损小，沉之实大，故曰阴盛阳虚；沉之损小，浮之实大，故曰阳盛阴虚，是阴阳虚实之意也。

&emsp;&emsp;九难曰∶何以别知脏腑之病耶？然∶数者腑也，迟者脏也。数则为热，迟则为寒。诸阳为热，诸阴为寒，故以别知脏腑之病也。

&emsp;&emsp;十四难曰∶上部有脉，下部无脉，其人当吐，不吐者死。上部无脉，下部有脉，虽困无能为害。所以然者，人之有尺，譬如树之有根，枝叶虽枯槁，根本将自生。脉有根本，人有元气，故知不死。

