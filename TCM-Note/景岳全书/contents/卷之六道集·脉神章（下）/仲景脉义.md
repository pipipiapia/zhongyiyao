## 仲景脉义


&emsp;&emsp;问曰∶脉有阴阳，何谓也？答曰∶凡脉浮大数动滑，此名阳也；沉涩弱弦微，此名阴也。阴病见阳脉者生，阳病见阴脉者死。

&emsp;&emsp;寸口脉微，名曰阳不足，阴气上入阳中，则洒淅恶寒也。尺脉弱，名曰阴不足，阳气下陷入阴中，则发热也。阳脉浮、阴脉弱者，则血虚，血虚则筋急也。

&emsp;&emsp;其脉沉者，荣气之微也。其脉浮而汗出如流珠者，卫气之衰也。寸口脉浮为在表，沉为在里，数为在腑，迟为在脏。若脉浮大者，气实血虚也。

&emsp;&emsp;寸口脉浮而紧，浮则为风，紧则为寒，风则伤卫，寒则伤荣，荣卫俱病，骨节烦疼，当发其汗也。

&emsp;&emsp;夏月盛热，欲着复衣，冬月盛寒，欲裸其身，所以然者，阳微则恶寒，阴弱则发热。

&emsp;&emsp;寸口脉浮大，而医反下之，此为大逆。浮则无血，大则为寒，寒气相搏，则为肠鸣。医乃不知而反饮冷水，令汗大出，水得寒气，冷必相搏，其人即KT 。

&emsp;&emsp;诸脉浮数，当发热而反洒淅恶寒，若有痛处，饮食如常者，当发其痈。脉数不时，则生恶疮也。

&emsp;&emsp;师曰∶脉有三部，道之根源，荣卫流行，不失衡铨。肾沉心洪，肺浮肝弦，此自经常，不失铢分。出入升降，刻漏周旋，水下二刻，一周循环，当复寸口，虚实见焉。变化相乘，阴阳相干。风则浮虚，寒则牢坚，沉潜水 ，支饮急弦，动则为痛，数则热烦，设有不应，知变所缘。三部不同，病各异端，太过可怪，不及亦然。邪不空见，中必有奸，审察表里，三焦别焉。知其所舍，消息诊看，料度脏腑，独见若神。为子条记，传与贤人。

&emsp;&emsp;师曰∶呼吸者，脉之头也。初持脉，来疾去迟，此出疾入迟，名曰内虚外实也。初持脉，来迟去疾，此出迟入疾，名曰内实外虚也。

&emsp;&emsp;师持脉，病患欠者，无病也。脉之呻者，病也。言迟者，风也。摇头言者，里痛也。行迟者，表强也。坐而伏者，短气也。坐而下一脚者，腰痛也。里实护腹，如怀卵物者，心痛也。

&emsp;&emsp;问曰∶人病恐怖者，其脉何状？曰∶脉形如循丝累累然，其面白脱色也。人愧者，其脉何类？曰∶脉浮而面色乍白乍赤也。

&emsp;&emsp;问曰∶脉有残贼，何谓也？曰∶脉有弦紧浮滑沉涩，此六者名为残贼，能为诸脉作病也。

&emsp;&emsp;问曰∶脉有灾怪，何谓也？曰∶假令人病，脉得太阳，与形证相应，因为作汤，比还服汤如食顷，病患乃大吐，若下痢，腹中痛。师曰∶我前来不见此证，今乃变异，是名灾怪。又问曰∶何缘作此吐痢？答曰∶或有旧时服药，今乃发作，故名灾怪耳。

&emsp;&emsp;肥人责浮，瘦人责沉。肥人当沉今反浮，瘦人当浮今反沉，故责之。

&emsp;&emsp;寸脉下不至关为阳绝，尺脉上不至关为阴绝，此皆不治，决死也。若计其余命死生之期，期以月节克之也。

&emsp;&emsp;脉病患不病，号曰行尸，以无生气，卒眩仆不识人者，短命则死。人病脉不病，名曰内虚，以无谷神，虽困无苦。

&emsp;&emsp;问曰∶紧脉从何而来？曰∶假令亡汗若吐，以肺里寒，故令脉紧也。假令咳者，坐饮冷水，故令脉紧也。假令下痢，以胃中虚冷，故令脉紧也。

&emsp;&emsp;寸口脉缓而迟，缓则阳气长，其色鲜，其颜光，其声商，毛发长；迟则阴气盛，骨髓生，血满，肌肉紧薄鲜硬。阴阳相抱，营卫俱行，刚柔相搏，名曰强也。

&emsp;&emsp;寸口脉浮而大，浮为虚，大为实，在尺为关，在寸为格，关则不得小便，格则吐逆。

&emsp;&emsp;寸口脉弱而迟，弱者卫气微，迟者营中寒。营为血，血寒则发热；卫为气，气微者心内饥，饥而虚满，不能食也。

&emsp;&emsp;寸口脉弱而缓，弱者阳气不足，缓者胃气有余，噫而吞酸，食卒不下，气填于膈上也。

&emsp;&emsp;寸口脉微而涩，微者卫气不行，涩者营气不足。营卫不能相将，三焦无所仰，身体痹不仁。营气不足，则烦疼，口难言。卫气虚，则恶寒数欠。三焦不归其部，上焦不归者，噫而酢吞；中焦不归者，不能消谷引食；下焦不归者，则遗溲。（酢，古醋字。）寸口脉微而涩，微者卫气衰，涩者营气不足。卫气衰，面色黄，荣气不足，面色青。营为根，卫为叶，营卫俱微，则根叶枯槁，而寒栗、咳逆、吐腥、吐涎沫也。

&emsp;&emsp;寸口脉微，尺脉紧，其人虚损多汗，知阴常在，绝不见阳也。

&emsp;&emsp;寸口诸微亡阳，诸濡亡血，诸弱发热，诸紧为寒。诸乘寒者则为厥，郁冒不仁，以胃无谷气，脾涩不通，口急不能言，战而栗也。

&emsp;&emsp;问曰∶何以知乘腑？何以知乘脏？曰∶诸阳浮数为乘腑，诸阴迟涩为乘脏。

&emsp;&emsp;问曰∶寸口脉沉大而滑，沉则为实，滑则为气，实气相搏，气血入脏即死，入腑即愈，此谓卒厥，何谓也？师曰∶唇口青，身冷，为入脏，即死；身和，汗自出，为入腑，即愈。

&emsp;&emsp;问曰∶脉脱入脏即死，入腑即愈，何谓也？师曰∶非为一病，百病皆然。譬如浸淫疮，从口起流向四肢者可治，从四肢流来入口者不可治。病在外者可治，入里者即死。

&emsp;&emsp;五邪中人，各有法度，风中于前，寒中于暮，湿伤于下，雾伤于上。风令脉浮，寒令脉急。雾伤皮腠，湿流关节，食伤脾胃，极寒伤经，极热伤络。

&emsp;&emsp;夫男子平人，脉大为劳，极虚亦为劳。男子脉浮弱而涩为无子，精气清冷。脉得诸芤动微紧，男子失精，女子梦交。

&emsp;&emsp;男子平人，脉虚弱细微者，喜盗汗也。脉沉小迟名脱气，其人疾行则喘喝，手足逆寒，腹满，甚则溏泄，食不消化也。脉弦而大，弦则为减，大则为芤，减则为寒，芤则为虚，虚寒相搏，此名为革，妇人则半产漏下，男子则亡血失精。

