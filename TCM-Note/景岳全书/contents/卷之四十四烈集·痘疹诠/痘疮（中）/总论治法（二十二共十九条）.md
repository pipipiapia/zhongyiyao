## 总论治法（二十二共十九条）


&emsp;&emsp;痘疮一证，顺者不必治，逆者不能治，所当治者，惟险证耳。何为险证？如根窠顺而部位险，部位顺而日期险，日期顺而多寡险，多寡顺而颜色险，颜色顺而饮食险，饮食顺而杂证险，杂证顺而治疗险，治疗顺而触秽险。然犹有最险者，则在元气与邪气，邪气虽强，元气亦强者无害，只恐元气一馁，邪气虽微者亦危。设或犯之而不为速治，则顺者不顺，而吉变为凶矣。凡此数者，皆痘中之要领，所当详察详辩也。故凡欲治痘，必须先识死生，辩虚实，审寒热，明此六者，则尽之矣。

&emsp;&emsp;治痘之要，惟邪气正气二者而已。凡邪气盛而无制者杀人，正气虚而不支者杀人，及其危也，总归元气之败耳，使元气不尽，则未必至死。凡治此者，但知补泻二字，而用之无差，则尽善矣。故补泻难容苟且，毫厘皆有权衡，必不可使药过于病，亦不可使药不及病。是以善用攻者，必不致伐人元气，善用补者，必不致助人邪气，务使正气无损，而邪气得释，能执中和，斯为高手。

&emsp;&emsp;然执中之妙，当识因人因证之辩。盖人者，本也；证者，标也。证随人见，成败所由，故当以因人为先，因证次之。若形气本实，则始终皆可治标；若形质原虚，则开手盒饭顾本。若谓用补太早，则补住邪气，此愚陋之见也。不知补中即能托毒，灌根即能发苗，万无补住之理。是以发源之初，最当着力，若不有初，鲜克有终矣。此可与智者言，不可与庸人道也。

&emsp;&emsp;治痘不宜迟。凡痘疹之有不同者，无过寒热虚实四证，大都寒则虚，热则实，虚寒则宜温补，实热则宜清解。然其挽回之力，当于三五日前治之，过此则恐无及。若七日之后，毒发于外，外不足则外剥而死，若毒发不尽，则又内传，内不足则内攻而死。故治痘有时，时之不可失也，有如此。倘初时不慎，则后来之祸，从此伏矣。

&emsp;&emsp;解毒当知表里。所谓毒者，火毒也。所谓解毒者，求其所在而逐之也。盖痘疮之发，内则本于淫火，外则成于风邪，内外相触，其毒乃发。故其发也，不甚于内则甚于外，甚于内者，以火邪内盛而炽焰于外也；甚于外者，以寒邪外闭而郁火于内也。故但察其无汗外热而邪在表者，则当疏之散之，使热邪从外而去，则毒亦从外而解矣。若察其多汗内热而邪在里者，则当清之利之，使热邪从内而泄，则毒亦从内而解矣。其有内热既甚而表邪仍在者，则当表里相参，酌轻重而兼解之，则邪必皆散矣。若邪不在表，则必不可妄兼发散，以致表气愈虚，而痘必终败，其证则身有汗而外不甚热者是也。若毒不在里，则必不可兼用寒凉，以致中寒脾败，而瑟必反陷，其证则口不渴而二便不秘者是也。知斯五者，则蟹毒治实之法，无余蕴矣。此外有虚邪虚火等证，则当先酌元气，次察邪气，无使失楫中流，顾本不及，则尤为切戒。凡云痘毒者，痘必自内而达外，但得出尽，则内无毒，但得化尽，则外无毒，既出既化，而不使复陷，则毒尽去矣。故或宜散表，或宜托送，或宜清解，或宜固中，而治法尽之矣。

&emsp;&emsp;补虚当辩阴阳。凡痘疮血气各有所属，已见则气血条中。然痘之所主，尤惟阴分为重，何也？盖痘从形化，本乎精血，凡其见点起胀，灌浆结痂，无非精血所为，此虽曰气为之帅，而实血为之主。且痘以阳邪，阳盛必伤阴，所以凡治痘者，最当重在阴分，宜滋润不宜刚燥。故曰∶补脾不若补肾，养阴所以济阳，此秘法也。然血气本自互根，原不可分为两，如参、 、白术之类，虽云气分之药，若用从血药，则何尝不补血？归、芎、地黄之类，虽云血分之药，若用从气药，则何尝不补气。故凡见气虚者，以保元汤为主，而佐以归、地。血虚者，以四物汤为主，而佐以参、 。

&emsp;&emsp;盖气血本不相离，但主辅轻重，各有所宜，而用之当不，则明拙自有差耳。

&emsp;&emsp;治痘有要方，兹表而出之，以便择用。其有未尽，当于各条求之。

&emsp;&emsp;凡解表诸方，乃初热时所必用者，诸家皆以升麻葛根汤为首，程氏则用苏葛汤，似为更妥，余则常用柴归饮以兼营卫，似为尤妥，此当随宜择用。营虚表不解者，五柴胡饮。阳气虚寒表不解者，柴葛桂枝汤。元气本壮而表不解者，疏邪饮，或加减参苏饮。寒气胜而表不解者，五积散，或麻黄甘草汤。

&emsp;&emsp;凡清火解毒诸方，所以解实热也。如欲解毒清火而兼养气者，惟四味消毒饮为妙。鼠粘子汤亦佳。热毒两盛而不化者，宜搜毒煎。烦热作渴，小水不利者，导赤散、六一散。血热赤斑，烦躁多渴者，犀角散。热在阴分而失血者，玄参地黄汤。内热不清者，东垣凉膈散。二便供不利而火甚于内者，通关散。热毒内蓄，小水不利，而为丹为痈者，大连翘饮。烦热多惊而神不安者，七味安神丸。热毒内甚而狂妄者，退火丹。

&emsp;&emsp;凡表里兼解诸方。如内外俱有热邪者，宜柴葛煎，或柴胡麦门冬散。里邪甚而表邪微者，解毒防风汤。表里俱有邪而元气兼虚者，实表解毒汤。表里俱实热者，双解散。

&emsp;&emsp;凡托里诸方，有宜专补元气者，有宜兼解毒者。如气血俱虚不起者，六物煎，或托里散。虚寒不达，兼托兼表者，参 内托散，或十宣散。气分虚寒不透者，六气煎。气血俱虚，微热不起者，紫草快斑汤。

&emsp;&emsp;凡诸补剂，皆痘中元气根本，祛邪托毒者之所必赖，但见虚邪，必当以此诸方为主。气分不足者，调元汤。气虚宜温者，保元汤，六气煎。气虚微热宜兼凉解者，参 四圣散。血虚者，四物汤，芎归汤。血分虚寒宜温者。五物煎。血虚血滞者，养血化斑汤。血虚血热宜兼解毒者，凉血养营煎。

&emsp;&emsp;气血俱虚者，六物煎、八珍汤、十全大补汤。气血虚寒，大宜温补者，无如九味异功煎、六味回阳饮。即陈氏十一味木香散、十二味异功散，但虚寒而兼气滞者宜用之，欲赖补虚，大有不及。

&emsp;&emsp;凡攻下诸方，亦痘中所不可无，惟必不得已然后用之，勿得视以为常也。血虚秘结，大便不通者，四顺清凉饮。里实多滞秘结者，前胡枳壳汤。表里俱实，大便不通者，柴胡饮子。血热便结毒盛者，当归丸。

&emsp;&emsp;凡痘已出尽，内无不虚，盖随痘而为托送者，背元气也。使于此时，不知培补化源，则何以灌浆？何以结痂？何以收靥？倘内虚无主，将恐毒母气复陷，无不危矣。若痘之稀疏者，气血之耗，犹为有限，若痘之多而甚者，其气血内亏，必更甚矣。此不可不预为之防也。

&emsp;&emsp;平顺之痘，毒原不甚，既出之后，内本无邪，此辈原不必治。无奈父母爱子之切，且不识病之轻重，故必延医诊视。既延医至，无不用药。既已用药，无匪寒凉。在彼立意不过，曰∶但解其毒，自亦何妨？不知无热遭寒，何从消受？生阳一拔，胃气必伤，多致中寒泄泻，犹云协热下利，更益芩、连，最可恨也。又如痘疮初见发热，每多不审虚实，止云速当解毒，凡于十日之外，多有泄泻而致毙者，皆此辈之杀之也。冤哉，冤哉！余见者多矣，故笔诸此以为孟浪者戒。

&emsp;&emsp;痘在肌肉，阳明主之，故自出齐以后，最不宜吐泻，与其救治于倒陷之后，孰若保脾土于未坏之先？故凡生果茶水之类，皆宜慎用，而寒凉之药，尤不可不慎也。

&emsp;&emsp;治痘须辩其证，大部湿多则泡，血热则斑，气不足则顶陷，血不足则浆毒不附，里实大补则生痈毒，表实大补则不结痂。里虚不补则内攻而陷，表虚不补则外剥而枯。但使周身气血活泼无碍，则虽密亦不难治。故惟贵得中，勿使偏胜，则寒热虚实，自无太过不及之患，斯足云尽善矣。

&emsp;&emsp;秘传治痘之法，首尾当以四物汤为主，随证加减用之。惟肚腹不实者须远当归，但将全剂通炒微焦，则用自无碍，且复有温中暖脾之妙。

&emsp;&emsp;首尾皆忌汗下，此先哲治痘之心法。盖妄汗者，必伤阳气，阳气伤则凡起发、灌浆、收靥之力，皆失所赖，此表虚之为害也。妄下者，必伤阴气，阴气伤则凡脏腑化源，精神锁钥，饮食仓廪，皆为所败。此里虚之为害也。然表虚者，犹赖里气完足可以充之，里虚则根本内溃，卫气亦从而陷，无策可施矣。故古人深以汗下为戒，诚至要之旨也。然此以常道为言，非所以应变者设。遇外感寒邪，腠理闭密，其出不快，其发不透者，若不用辛甘发散之剂以通达肌表，则痘有壅遏之患矣。又若有大小便秘结，而毒有留伏不达者，不与苦寒泄利之药以疏通脏腑，则有胀满烦躁，焦紫黑陷等患矣。故当察其虚实，审其常变，当汗则汗，当下则下，中病则已，无过其制。若无汗下之证，则必不可妄用汗下，以贼人之命也。务得其宜，然后谓之明医，而福自有归矣。

&emsp;&emsp;万氏曰∶解其火毒，恐郁遏而干枯；养其血气，欲流行而舒畅。按此说诚善。然所谓火毒者，以实热为言，若火有虚实真假，则不得概认为火毒。

&emsp;&emsp;程氏曰∶痘疮出自六腑，先动阳分，而后归阴经，其本属阳，故多发热而阴血虚耗者多也。首尾当滋阴补血为主，不可一毫动气，贵从缓治，所以白术、半夏之燥悍，升麻之提气上冲，皆不可轻用也。且痘疮多有血热者，故宜用四物汤加芩、连之属，以养其阴而退其阳也。

&emsp;&emsp;程氏曰∶痘毒根于淫火，必因岁气传流而发，故多兼表证，则内外交攻。此时若不用轻扬之剂，祛风散邪，淡渗解毒之药，利便退热，则外邪内火何由得解？邪既不解，则痘何由得善？此治之不容已也。然治之之法。必须审儿形色，察儿虚实，因证用药，庶几神效。世之医者多宗钱氏清凉解毒之论，或按陈氏辛温发敬之方，主见不同，致误多矣。殊不知痘疹色灰白，不起发，根窠不红活，此皆虚寒，必宜陈氏方救之。荀非理明于心，无不眩惑。故必热则凉之，寒则温之，虚则补之，实则泻之，何患乎疾之不愈耶。

&emsp;&emsp;程氏曰∶治痘之要，始出之前，宜开和解之门；既出之后，当塞走泄之路；落痂之后，清凉渐进；毒去已尽，补益宜疏。

&emsp;&emsp;程氏曰∶凡治痘，前后须加木通，以泻热邪自小便中出，不使攻胃，令无变黑之证。七日之后，热退者，少用之。凡痘疮前后总有危证，万勿用天灵盖、脑、麝之属攻之。盖毒出一步，财内虚一步，血气运一日，则内耗一日，岂可夏用辛香耗气之剂，虽侥幸偶中，后必有余害也。是可见王霸之珠，相去远矣。

&emsp;&emsp;程氏曰∶凡妇人有孕而出痘者，以安胎为主。气虚者，保元汤。血虚者，四物汤，或加白术、黄芩、砂仁、陈皮，必使胎气无损为主。

&emsp;&emsp;程氏曰∶桂岩郑先生云∶痘者象其形而名之也。愚谓不独象形而名，而治之之法，亦犹农家之种豆也。豆之为物，上实则难出，土瘠则难长，故实者锄扰之，瘠者灌沃之，不实不瘠，惟顺其性，不使物害之而已，知此则可以语医矣。今人于痘初起，不察虚实寒热，或过用木香散、异功散之类，则以火济火，致变紫黑倒陷，痈毒吐衄者有之；或妄用芩、连、栀、檗寒凉之药，则大伤脾胃，为吐为泻，为寒战内陷者有之。

&emsp;&emsp;故凡治痘之法，六日之前，不宜温补，亦不宜妄用寒凉。师云∶凡解毒之内，略加温补，温补之中，略加解毒，此不传不刻之秘诀也。若六日以后，毒已尽出于表，当温补而不温补者，脓不得壮而痒寒战之患，必所不能兔矣。

