## 痘疔黑陷（三十七）


&emsp;&emsp;痘有紫黑枯硬而独大，针拨不动，手捻有核者，是为痘疔，若不去之，则一身之痘皆不能起发，或皆变黑色，必致死矣、其有黑大而软者，此名黑痘，慎不可作痘疔治也。

&emsp;&emsp;痘疔者，以热毒蓄积，气血凝败而成也。然其类亦有数种，最为恶候，宜谨察之。有初出红点，渐变黑色，其硬如石者，此肌肉已败，气血中虚，不能化毒，反致陷伏也。有肌肉微肿，状如堆粟，不分颗粒者，此气滞血凝，毒瓦斯结聚不散也。有中心黑陷，四畔突起戴浆者，此血随毒走，气不能充也。有中心戴浆自破溃烂者，此气血俱虚，皮肤败坏也。有为水泡溶溶易破者，此脾虚不能制湿，气虚不能约束也。有为血泡色紫易破者，此血热妄行，而气虚不能完固也。有疮头针孔浆水自出者，此卫气已败，其液外脱也。以上数证，虽与痘疔不同，而危险无异，但于五六日间候之，若见一证，多不可治。

&emsp;&emsp;凡痘疔及黑陷者，宜内服六气煎加川芎、紫草、红花、木通之类，以补血凉血而疔自退。疔退后，宜大进六气煎，或六物煎，外用四圣丹，以胭脂汁调点之。疔若大者，用银针挑破疮口，吸出恶血，入后药末，即转红活。大抵黑陷而疔多，或余毒不起者多死。苦痘疔挑去黑血，搽药不变，仍是黑色者必死。

&emsp;&emsp;《心鉴》曰∶痘疔见于四肢，不近脏腑者易治，若穿筋骨者亦难治。但有见于头面腹背，逼近于内者，其势必攻穿脏腑矣。如未穿者，急须治之，用飞过雄黄，以真蟾酥拌勾为丸，如麻子大，挑疔点入，立效。又成用巴豆一粒，去皮膜，合朱砂一分，研烂点入，一时突出即愈。内服无价散，汲井水加猪尾血三五点调下。

&emsp;&emsp;痘疮黑陷者，必气不足，血不活也，急宜托里散，或六物煎加川芍、肉桂、红花、蝉蜕，调无价散，或独圣散，甚者宜九味异功煎，或十全大补汤，调无价散，仍外用四圣丹点之。若见焦紫而黑，混身皆是，及身有大热，或大便秘结，内热烦渴者，此亦有火毒之证，宜四顺清凉饮，或承气汤，合万氏夺命丹以解其毒。俟火邪略退，即宜用六气煎，调无价散以托其内，亦可望其生也。

&emsp;&emsp;痘疮起发之时，但见干燥，其根焦黑，即当速治之。如火邪不甚，证无大热者，惟五物煎，或六物煎为最宜也。如有火证火脉，血热毒盛而焦黑者，轻则凉血养营煎，或鼠粘子汤，甚则以万氏夺命丹合而服之。

&emsp;&emsp;原有疮疥未愈，至痘出之时，其破处痘有攒聚，而形色黑溃者，急以银针挑破，吮去毒血，吐于水中，其血红者可治，黑者难治，须内服加味四圣散，或万氏夺命丹，外用万氏四圣散涂之。

&emsp;&emsp;靥后痘疔溃烂成坑，内见筋骨者，宜托里消毒散，或荆防败毒散加穿山甲、蝉蜕、僵蚕，外用神效当归膏，或太乙膏贴之，或以白龙散敷之。

