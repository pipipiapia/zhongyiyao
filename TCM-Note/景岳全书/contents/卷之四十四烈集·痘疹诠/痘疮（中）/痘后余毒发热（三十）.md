## 痘后余毒发热（三十）


&emsp;&emsp;疮痘无论疏密，只要毒出得尽而无留伏，其发以渐而透，其收以期而净，岂尚有余毒哉！若出不能尽，发不能透，收不能齐，其人自有余热，或渴而腹痛吐泻，或小便赤涩，大便秘结，精神昏惯，四体倦怠，饮食减少，坐卧不安，是皆余毒未净之证。凡出之净者，作三四次出，大小不一，至成浆收靥之时，于疮空中犹有补出者，此皆出之尽也。若只始出一层，后无补空之痘，此必尚有伏也，又发之透者，必于手足候之，盖手足部远，气不易达，若能充拓饱满，浆气颇足，可谓发之透也。若只平 不能成脓，此毒虽出而未能旁达四肢，必有留而伏者。又收之齐者，自面而下，痂皮洁净，中无溃烂可谓之齐。若收之太早，或不成痂，此必有内陷之毒也。凡若此者，皆有余毒，须察部位经络、寒热虚实，或补或利，或解或散，以平为期。若治之不应不已者，此坏证也，不必妄行攻击。

&emsp;&emsp;尽后发热不减者，此有虚实二证，如能食而烦渴，小便赤，大便秘者，实也。宜四顺清凉饮、三黄丸之类主之。若痘后余毒未净，有诸热证者，惟大连翘饮为最佳。如大便不秘，小便不赤，坐卧振摇，饮食少进者虚也，宜调元汤，或五福饮加芍药之类主之。

&emsp;&emsp;《心鉴》云∶痘后余热者，虚热也。虚热多发于午后，脸赤唇红，或妄言谵语，切不可作实热治，当用调元汤，或保元汤加黄连，热甚者，宜大连翘饮。若妄用攻下，使胃气一虚，则变生他患，致成坏证，不可治矣。

&emsp;&emsp;徐氏曰∶痘后余热不除者，当量其轻重而治之，大热则利小便，小热则宜解毒。盖利其小水，使心火有所导引，虽不用凉药，而余热自无容留矣。小热宜解毒者，盖小热不解，恐大热渐至矣。

&emsp;&emsp;利水者，宜导赤散；解毒者，宜犀角地黄汤。若但身表发热而别无他证者，止宜柴胡麦门冬散。

