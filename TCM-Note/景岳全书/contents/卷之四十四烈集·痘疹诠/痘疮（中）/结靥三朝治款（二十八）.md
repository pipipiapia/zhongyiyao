## 结靥三朝治款（二十八）


&emsp;&emsp;痘疮灌脓之后，肥泽坚实，以手摸之，疮头硬而微焦，此欲靥也。靥时干净，无突陷淫湿破绽，色苍蜡，皮坚浓，外明内暗，尖利碍指者，此为正靥。若痘虽似干而痂薄如纸，或有内证未除，此痘之极险时也，急宜调补，庶不致害。

&emsp;&emsp;痘疮自出起至十日，十一、二日，当从口唇头面以渐收靥。但自上而下者为顺，自下而上者为逆，察有他证，速宜治之。

&emsp;&emsp;将收靥时，而一向身温忽然发热者，名为干浆，是亦常候。此时不可轻用汗下，若有风寒外感，及饮食所伤，乃当随证治之。

&emsp;&emsp;痘疮收靥太迟，或当靥不靥者，证有数种，当详辩治之。大部当靥不靥之证，惟脾胃弱，中气虚者居多。盖中气虚则不能营养肌肉，使之成实，亦或致溃烂也。但察其别无他证而形色气血俱虚者，宜内用十全大补汤，外用败草散衬之。若当靥不靥，微热脉大而别无他证者，此阴分之不足也，宜四物汤倍加芍药、何首乌。若血虚热毒未清者，宜四物汤加牛蒡子、木通、山楂。若因食少脾胃气虚而不收者，宜六气煎、或六物煎加减主之。若频见泄泻，脾胃弱，肌肉虚，成腹胀烦渴而不收者，宜陈氏十二味异功散，或木香散，外用败草散敷之。若当靥不靥之际，忽见头面温，足指冷，身不热，或泄泻腹胀，气促烦渴，急与陈氏十二味异功散，或九味异功煎，迟则不救。凡痘疮将靥之时，而见泄泻烦渴，腹胀切牙等证，多有难救。若与蜜水生冷等物，必烦躁转加而死。有因饮水过多，或触于湿气，以致脾胃肌肉湿淫，不收难靥者，宜五苓散，或四苓散加山楂利之。有因热毒未退，肤腠郁蒸，阴不能敛而当靥不靥者，若不速解，则毒必内攻，为害不浅，宜犀角散加芍药、牛蒡子。有内外俱热，阳毒散漫，以致大便秘结，阴气不行而当靥不靥者，宜内用四顺清凉饮，或三黄丸以通其便，外用败草散、猪胆导法。有天寒失于盖覆，疮受寒凝而不收者，宜服五积散，外用乳香，或芸香于被内熏之。有天热过暖，痘被热蒸不收者，宜内服人参白虎汤，或五苓散、四苓散以利湿热，外用天水散扑之。有为邪秽阴寒所触，致伤元气而不靥者，宜保元汤，或十二味异功散，外以辟邪丹熏之，猪髓膏涂之即愈。

&emsp;&emsp;痘疮内热，毒邪未尽化而干靥太疾者，后必为目疾，成为痈毒，及诸怪证，宜凉血养营煎少清其火∶若大便过于干结者，宜微利之以解其毒，当归丸主之。

&emsp;&emsp;痘疮有脓结靥则为善，无脓结靥则为凶，此治之不可缓也。若痘已脓成，不能结靥，而反致溃烂，或和皮脱去者，此名倒靥，乃毒瓦斯入内也，急须大补中气以托其里，宜六气煎倍加芍药，及紫草、防风、白芷主之；若兼湿热者，宜六气煎加芍药合四苓散主之。如头面疮破，服补药后，但得复肿复灌，或遍身无疮处，又出一层，谓之补空，虽过期延日而饮食不减，不为大害。若服药后不起不补，此毒已入深，最凶候也。

&emsp;&emsp;痘疮无论已溃未溃，于十二日之后，但得结靥，便为佳兆。若痂皮不结，则必成倒靥。其有回之未尽，或遍身俱靥而但有数颗不靥者，终致作痒抓破，亦难必其生也，速宜治之。

&emsp;&emsp;靥时色白如梅花片者，此为假回，十二日后当死，此不治之证也。如不泄泻，可速用六气煎，或六物煎，合二仙散大进救之。

&emsp;&emsp;痘疮成脓不靥，以致溃烂，脓汁淋漓，粘着疼痛，不可着席者，用败草散，或荞麦散，以绢袋盛扑之，更多布席上衬卧尤佳，或用秘传茶叶方亦佳。若欲面上不成瘢者，用救苦灭瘢散，以密水调敷之。

&emsp;&emsp;痘疮溃烂先伤于面者，凶兆也。如饮食无阻，二便如常，更无他证者，宜内用十全大补汤。

&emsp;&emsp;如毒盛内热者，宜以解毒防风汤加当归、蝉蜕，相间服之，外以救苦灭瘢散敷之。

&emsp;&emsp;痘疮于未灌之先，或会伤犯破烂成疮，及诸痘收靥，此独不靥，脓汁不干，更多痛楚，若不急治，渐成疳蚀，损伤筋骨，以致横夭，宜服十全大补汤，外敷救苦灭瘢散，或白龙散。

&emsp;&emsp;痘疮抓破去皮而犹有血水者，急用六气煎，或六物煎主之，外以白龙散敷之。

&emsp;&emsp;痘有臭气。凡当收靥之时，臭而带腥者，此痘疮成熟之气，邪气自内而出也，为吉。若臭如烂肉浊恶不可近者，此虽似结痂，未可为真，急须清热滋血，宜凉血养营煎，或解毒防风汤。若于养浆之时便见臭者，此毒火熏蒸之气，积于中而见于外也，大凶，速宜清热以解其毒。若痘疮溃烂不靥而臭不可闻者，名为烂痘，间亦有收靥无事者。只要胃气不衰，饮食如故，不作烦躁，则为可治，宜用八珍汤，或四味消毒饮，外用败草散敷之。

&emsp;&emsp;痘疮靥后而有生疮溃烂成坑者，须用托里消毒散，或解毒内托散主之。如气血俱虚而不敛者，必用十全大补汤。如遍身疮多溃烂，深而无气血者必死。

