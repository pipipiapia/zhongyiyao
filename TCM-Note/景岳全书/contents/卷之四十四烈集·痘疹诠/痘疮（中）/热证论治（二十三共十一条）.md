## 热证论治（二十三共十一条）


&emsp;&emsp;古云∶痘疹之病，皆由父母胎毒伏于命门相火之中，故每遇二火之令，或主客温热之气，即触发而动，此痘疹属阳，固无疑矣。然阳毒阳邪，无热不成，亦无热不散，所以非热不能出现，非热不能起发，非热不能化浆，非热不能干浆，此痘疮之终始，不能无热，亦不可无热也。但热贵其微，不宜其甚。盖热甚者毒必甚，而痘亦必重；热微者毒亦微，而痘出必轻；无热则不成不化，此热固痘之常也，所以凡治痘疮，不可尽除其热，若必欲尽去之，则未有不成阴证而败者矣。

&emsp;&emsp;痘有三火，盖痘、疹二证，皆言为火者是矣。然轩岐之火义有三，曰太过，曰平气，曰不及也。太过之火，是谓赫曦，炎烈之气也，其毒盛，治宜清解。平气之火，是谓升明，蕃茂之气也，其毒平，不必治之。不及之火，是谓伏明，屈伏之气也，其毒陷，治宜培补。此阴中有阳，阳中有阴之大义，而亦痘疹万病之法旨，使不知此，尚敢云医。

&emsp;&emsp;治热当知微甚，及有毒无毒，斯无谬误。盖痘疹属阳，无不发热。若外虽发热，而内则不渴，或饮食二便如常，此蒸痘之热耳，热虽在表而内则无病，万万不可妄治。其有热之甚者，痘毒必甚，此不得不为调理，若甚于发热之初，必为之表散；若甚于见点之后，必为之清解。钱氏曰∶热甚而大小便闭则利之。如果有热毒实邪，则不得骤用补阳之剂，致令毒瓦斯壅盛，则热终不退，反为害矣。

&emsp;&emsp;假热非热，假寒非寒，见有不真，误治则死。如文中主温补，仲阳主凉泻，虽若各有所主，然无非因病而药，各有所宜，是以二者皆不可偏用。但得中和，斯为贵耳。余见近日幼科，多不知陈氏之心法，但见痘疮，则无论是虚是实，开口止知解毒，动手只是寒凉，百证千家，若同一辙，岂必尽皆实热乎？如实热果真，白非凉泻不可，然必内外俱热，方是热证，内外俱实，方是实证。但其中有似实非实，似热非热者最多，此不可不察之真而审之确也。故凡见外证虽若实热，而内察则无，如口不甚渴，二便通利，或见微溏，或禀赋素弱，或脉息不强，或声色不振，或脏气多阴，或饮食不化，或胀满呕恶，或吐蛔，或倦睡，或畏寒，或作痒，或多惊恐，或筋惕肉 之辈，虽见有热，此皆热在表而不在里，总属无根之火，非真热证也。最忌寒凉。若垫而妄用，则必致败脾，无一免矣。

&emsp;&emsp;痘疮热甚者，毒之盛也，其痘必多；热微者毒亦微，其痘必少。痘既出而热不减者，痘必日增，见点后而热渐退者，痘必疏矣。或有微热而痘反密，其内热必甚？而或见烦躁，或二便热燥，此毒深热亦深也，宜清其内而兼解其表。或有热甚而痘反稀者，以外虽热而内则不热，此毒浅热亦浅也。

&emsp;&emsp;痘疮初热之治法，详发热三朝治法条中。

&emsp;&emsp;治阳邪实热之法。表里挟邪俱热者，柴葛煎、连翘升麻汤。表热不解而里无热者，疏邪饮、苏葛汤、柴归饮。表里俱热而邪实者，双解散。内热毒盛者，东垣凉膈散，或解毒防风汤。热毒炽盛，痘疮紫赤，烦躁者，搜毒煎，或大连翘饮，或犀角地黄汤。阴虚血少，燥热神昏者，四物汤或二阴煎。阴虚血热而大便不通者，四顺清凉饮。大便不通，实热内壅而胸膈胀闷者，前胡枳壳汤，或三黄丸。二便俱不利而实热内滞者，通关散。小水赤涩而邪热内蓄者，导赤散、六一散。心火盛而惊搐多痰者，万氏牛黄清心丸，或七味安神丸。痘疮稠密，身热毒盛，养营退热解毒者，鼠粘子汤、柴胡麦门冬散。

&emsp;&emsp;纯阳无阴之证，凡发热谵语，狂妄躁乱，大渴大烦，如见鬼祟，大便秘结，小便赤涩，六脉滑数急疾，是皆火毒内炽之证，当用前法，酌而治之。

&emsp;&emsp;陈氏曰∶凡痘疹壮热，经曰不除，如无他证，只用六味柴胡麦门冬散治之。如不愈，服七味白术散。凡身壮热，大便坚实，或口舌生疮，咽喉肿痛，皆疮毒未尽也，用射干鼠粘子汤。如不应，用七味人参白术散。

&emsp;&emsp;程氏曰∶痘疮前后，凡有烧热不退，并属血虚血热，只宜四物汤按证加减。渴加麦门冬、犀角汁，嗽加栝蒌霜，有痰加贝母、橘红。切忌人参、白术、半夏之属，倘误用之，为害不小。盖痘疮属阳，血多虚耗，今但滋阴补血，其热自退，此即养阴退阳之义也。

&emsp;&emsp;痘后余热发热证治，俱详痘后余毒条中。

