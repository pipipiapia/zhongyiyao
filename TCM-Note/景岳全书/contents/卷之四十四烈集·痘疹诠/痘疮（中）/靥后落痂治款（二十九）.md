## 靥后落痂治款（二十九）


&emsp;&emsp;痘疮结痂自当根据期脱落，其有应落下落，及延绵日久者，此亦不可不察而治之，以防他变也。

&emsp;&emsp;结痂至半月、一月，粘肉不落或发痒者，此必表散太过，伤其津液，以致腠理虚涩，无力脱卸故也，宜用人参固肌汤，或以真酥油、麻油润之。如久而不脱，宜六物煎加黄 、肉桂、蝉蜕主之。切不可勉强剥去，恐伤皮肤，一时难愈。

&emsp;&emsp;遍身结痂虽完，若余热未退，蕴蓄肌表，或身热，或烦渴而痂不落者，宜凉血养营煎，或解毒防风汤，酌宜用之。如热甚者，宜大连翘饮加地骨皮主之。外宜用滑石为末，以蜂蜜调匀，鸡翎扫润痂上即落。

&emsp;&emsp;痘瘢突起作痒不止者，此热毒未尽也，宜解毒防风汤主之。

&emsp;&emsp;痘瘢发痒，剥去痂皮，或血出，或后成脓如疮疥者，此血热气虚也，宜四君子汤，或四物汤加红花、紫草、牛蒡子治之。

&emsp;&emsp;收靥迟而痂不落，昏昏欲睡，此邪气已退，正气未复，脾胃虚弱也，宜五福饮，或调元汤，缓缓调治之。若余火未清者，宜酸枣仁汤。

&emsp;&emsp;痘痂既落，中气暴虚，多有不能食者，宜五味异功散，或养中煎以调之。

&emsp;&emsp;收靥落痂之后，若余热不退，谵语昏沉者，用辰砂六一散，以小柴胡汤调服之。若大便秘胀者，宜当归丸利之。热甚者，用大连翘饮最妙。

&emsp;&emsp;原痘不灌脓，干如豆壳，虽痂落而疤白，或有余热不退者，虽过一日亦要死，宜速用八珍、十全之类调补之。或毒盛者，仍须先用消毒饮。

&emsp;&emsp;痘痂既落之后，血气未复，极当调护，切不宜澡浴及食饮生冷，伤饥过饱，损伤脏气，致生他病，为终生之患也。慎之，慎之！

