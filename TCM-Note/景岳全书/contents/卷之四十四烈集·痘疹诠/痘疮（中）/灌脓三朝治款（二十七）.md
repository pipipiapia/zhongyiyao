## 灌脓三朝治款（二十七）


&emsp;&emsp;脓者，血之变也。痘疮初出，一点血耳，渐起渐长，则由血成浆，由浆成脓，始成实矣。故有血则有脓，无血则无脓也。痘至灌脓，大势已成，此时必以有脓为主，有脓则生，无脓则死，乃必然之理也。故六日以前，有热则宜解毒，无热则宜调养血气，至此自然灌脓。若痘至七日以后，顶陷不能灌脓者，必由先失调治故也，所以治不可缓，必俟浆足，斯可回生。若顶陷灰白，浆脓不至，此气血俱离，无生意矣。

&emsp;&emsp;痘疮灌脓，专以脾胃为主，脾胃强则气血充实，脓浆成而饱满坚浓，不须服药；脾胃弱则血气衰少，所以不能周灌，故虽见浆而浆亦不满，或清淡灰白不能作脓，即所蓄微浆，仍是初时之血水。而浆薄无以化脓者，总属血气大虚之候，若不速治，必成内攻外剥之证，宜急用六物煎，或六气煎加减治之，或保元汤、或十全大补汤加人乳、好酒与服亦妙。欲辩脾胃强弱，当于饮食二便察之。饮食虽少而大便坚者，脾胃之气犹可也，但微加调补，以能食为贵。若大便不实，或见溏泻，则最为可畏。盖一泻则浆停，泻止则灌满矣。速宜用温胃饮，甚者用陈氏十二味异功散主之。如痘当作脓之时，犹是空壳，此血不附气也。血既不至，则毒何由化？宜五物煎，或四物汤，或紫草散加蝉蜕主之。如顶陷脓少，或服内托药而暂起复陷者，血气大虚故也，宜十全大补汤倍加参、 、当归、糯米，煎成和人乳、好酒服之，此助灌之妙法也。

&emsp;&emsp;灌脓三朝之内，若身凉而痘色灰白，或不进饮食，或寒气逆上而为呕吐，或腹胀，或泄泻而手足逆冷，此皆纯阴无阳之证也，急宜用保元汤加二仙散，连进数服；甚者必须九味异功煎，或陈氏十二味异功散，皆可择用。若寒战切牙泄泻等证，俱同此治。

&emsp;&emsp;手足灌脓饱满者，方见脾胃之强，气血之足也。若色见灰白，浆水清薄，或瘪 不起者，此必脾胃之弱也。或灌浆已完，而四肢犹有不灌者，恐终变痒 之证，宜快斑越婢汤，或六气煎加防风、白芷以达之，庶无陷伏之患。若毒有未透，亦恐关节之处，靥后致生痈毒。

&emsp;&emsp;痒 不止者，虽曰气血俱虚，然亦由火力不足，故不作痛而作痒也，宜六气煎，或五物煎加防风、白芷、木香、蝉蜕主之。《心鉴》曰∶气愈虚则愈痒，当用保元汤倍黄 以助表，少加芍药以制血，其痒自止。若将靥发痒，此毒退血活，新肉和畅，自然之理也，不必治之。

&emsp;&emsp;灌脓痛楚不止者，气滞也，少下保元汤加山楂、木香以行滞气。如脓色盛满，大下四苓散利之而痛自止。

&emsp;&emsp;痘疮起发之后，不作脓有四证∶有内虚而不灌者，专宜托补气血，治法如前。有感风寒，邪居肤腠而不灌者，宜温散之，以柴葛桂枝汤加黄 、白芷。有热毒炽盛身壮热，津液干涸，小便赤热而不灌者，宜托里解毒利小便，以紫草饮子，或用辰砂六一散解之，俟热退后，方可用保元汤。

&emsp;&emsp;热甚者，大连翘饮。若大便坚热，数日不通而不灌者，宜猪胆导之，使气得疏通，则营卫和畅，不然恐成黑陷也。有触秽气而不灌者，外宜熏解，用胡荽酒，或辟邪丹，内服紫草木香汤，或紫草快斑汤。

&emsp;&emsp;程氏曰∶凡顶陷无脓者为逆，但得根窠红润，血犹不散，急用保元汤和芎、归、白芍、丁香、糯米煎熟，加人乳、好酒温服。若色白如水晶，内无脓者，治亦同。但得脓痘相间者犹可治，若纯是水晶色者决死。若地红血散有热者，去丁香，加白芍、地骨皮以敛血退热。若寒战切牙，宜以木香散，异功散选用。

&emsp;&emsp;程氏曰∶凡正壮之时，有痘虽起壮而皮肤无力，按之水浆就出，虽肉色不暗，此乃名为假壮，至十一、二日决不能回浆结靥，内攻而死，可急用保元汤加丁香、川芎、糯米，提气灌脓自愈。此即名内托也。凡内托之法，即保元汤加川芎、丁香便是，不必《千金》内托也，但按本方佐使用之。

&emsp;&emsp;痘将灌脓之时，忽面上有干靥者，即倒陷证也，宜速用八珍汤或六物煎加金银花、牛蒡子、连翘、麻黄之属，水煎熟，调独圣散服之。服药后，若干者复起作脓，未干者即壮而饱满，或空地处再出补空小痘者上也。若痘不作脓，空处或发痈毒者次也。若连进三服而干者不肿，未干者不饱满，补痘不多，则最险证也，宜以十全大补汤加金银花调治之。

&emsp;&emsp;灌脓时发白泡如弹子者，用枣针刺去其水，外以滑石末敷之，内服保元汤加石榴皮、茯苓以利皮肤之水。如发紫泡，乃毒溢皮肤之上也，此证必危。

&emsp;&emsp;疮烂成片，脓水不干者，用滑石末敷之，或收草散敷之，加珍珠尤妙。

&emsp;&emsp;痘疮有重出者，凡痘疮破损溃烂处，但得复肿复灌，不致干枯，或于原无痘处复出一层，如初用之状，亦以渐起发灌脓者，此皆余毒未尽，赖里气充实，毒不得入，故犹出于表而不成倒陷，是皆逆中之顺证也。但痘疮重出一番，必其人能食而大便坚，乃足以胜其再作之毒，自无足虑也。

&emsp;&emsp;如食少而大便润者，宜用十全大补汤之类，补而调之，若自利者，宜陈氏十二味异功散、肉以蔻丸主之。盖病久气虚，惟利温补，不可再解毒也。

