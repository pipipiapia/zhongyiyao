## 报痘三朝治款（二十五）


&emsp;&emsp;痘之形色初见，吉凶攸分，而寒热虚实亦已可辩，凡调摄挽回之力，惟在此时尤为紧要。且痘出三日内，毒在半表半里之间，关系最重，故妄汗则成斑烂，妄下则成陷伏，寒凉过用必伤正气，燥热过用则助邪气，虚寒不补则陷伏痒 ，实热不解则变黑归肾，倘有一瘥，死生立判，医者于此，不可不为之慎。

&emsp;&emsp;痘疮见点后，身热稍退，别无内热等证，或色不甚红，顶不甚突者，便有虚象，虽在三五日内，亦切不可用寒掠之药，恐伤脾胃，为害不小，须以保元汤，或六物煎之类为主，因证加减，以培养之。

&emsp;&emsp;痘疮必因热而出，因热而起，若热甚则血躁血枯，其出反难。故于未见点之先，必须察其寒热，预为调理，若有热证，勿得过用辛热气分等药，恐助火邪，致滋多变。

&emsp;&emsp;此时最畏泄泻，宜按本条急治之。

&emsp;&emsp;见点太早者，有吉凶虚实之辩。凡发热一日，或才热便见，必血热毒盛之所致，其证多凶，但得痘稀而饮食如常，别无他证，则亦无害。若其形气本弱而痘现速者，此营热卫虚，不能约束于外，故出现太骤，须兼实表，庶可免痒 溃烂之患，宜实表解毒汤主之。如发热一日便出而密者，其证最凶，其毒必甚，此证最忌温补，宜搜毒煎加柴胡主之，或羌活散加牛蒡子、紫草、蝉蜕，或调保婴丹；热甚者，调退火丹或双解散急治之，可保一二。其有痘虽出早而色不红紫，热不甚者，此全属表虚之证，如保元汤、六物煎之类，亦所当用。

&emsp;&emsp;痘出不快者有数证，须审其有无外感内伤，而辩治其所病。如冬月严寒，或非时阴邪，外闭寒胜而出迟者，宜五物煎加生姜、麻黄、细辛之类主之，或五积散亦佳。如夏月火热熏蒸，以致血热气虚，烦渴发躁而出迟者，宜人参白虎汤加木通、干葛主之。有因时气不正，为风寒外邪所袭，以致皮腠闭密，发热无汗而出迟者，其证必头痛鼻塞，四体拘急酸痛，宜疏邪饮、参苏饮、惺惺散之类主之。若本无诸邪而出不快者，此气血内虚，不能驱毒托送，而留连于内，宜十宣散，或托里消毒散。若气分大虚而出不快者，宜保元汤、六气煎。血分大虚者，宜五物煎，或六物煎加减主之。若内有所伤，气滞而出不快者，宜匀气散、橘皮汤加减主之。头面出不快，当用川芎、荆芥、羌活、防风、天麻之类为引使。胸腹出不快，当用 本、升麻、紫苏，及紫草木通汤。四肢出不快，当用桂枝、干葛、甘草、连须、紫草、葱白，各加生姜为佐，连进二服，出自快矣。

&emsp;&emsp;痘不起发者，虽证有不同，然卒由血气内虚，不能托送者居多。此中或宜兼解散，或专补元气，当辩而治之。凡出齐之后，或被风寒所闭，而发热头痛，陷伏不起者，宜羌活散、参苏饮，加内托等药治之。若红点初出，暗昧干燥不起发者凶，宜四物汤加紫草、红花、丁香、蝉蜕、官桂，或调无价散，量儿大小与之。若便实内热，隐隐肌肉间不起发者，宜紫草饮子。若血分微热而毒不能达者，宜托里消毒散。若气虚气陷不起者，保元汤，或蝉蜕膏加黄 。若血虚不起者，芎归汤、四物汤。若血分虚寒不起者，五物煎。若气分虚寒不起者，保元汤、六气煎。若气血俱虚不起者，六物煎、托里散。凡以上补助气血等剂，须加好酒、人乳、糯米，更妙。凡发痘之药，用本不同，有以毒攻毒而发痘者，如用山甲、人牙、蟾酥、蝉蜕之属是也；有解毒清毒而发痘者，如草车、红花、牛蒡子、犀角、木通、连翘、金银花之属是也；有升提气血而发痘者，如川芎、白芷、荆芥、升麻、蔓荆子之属是也；有解散寒邪而发痘者，如麻黄、桂枝、柴胡、干葛、防风、紫苏、葱白之属是也；有行气行滞以通壅塞而发痘者，如丁香、木香、陈皮、浓朴、山楂、大黄之属是也；有益火回阳、健脾止泻而发痘者，如附子、肉桂、干姜、肉豆蔻之属是也。凡此者孰非托里起痘之法，然但可以此为佐，而必以血气为主，则在乎四君、四物、十全大补之类，庶乎随手而应，无不善矣。

&emsp;&emsp;虚证见于报痘之时，即当速为培补，失此不治，必不能灌浆结痂，十日后必致不救。盖痘疮实热者毒盛可畏，虚寒者内败可畏，但实热证显，虚寒证隐，人多误认，故为害反甚。且痘疮之所赖者，惟饮食血气。

&emsp;&emsp;饮食之本在脾胃，血气之本在肝肾，但使脾胃气强，则滋灌有力，而无内虚陷伏之忧，气血充畅则毒皆生化，而无表虚痒 之患。此其在气在血，或微或甚，所当早辩而治也。凡痘出灰白不红绽，或灰黑顶陷，或身无大热，皮嫩色光，溶溶如淫湿之状，或口不渴，饮食少，腹膨溏泄，二便清凉，皆表里虚寒证也。若气虚者，宜调元汤、四君子汤。气虚微滞者，五味异功散。气虚宜温者，保元汤、六气煎。脾气虚寒者，养中煎、温胃饮，或理中汤。血虚者，四物汤，血虚宜温者，五物煎。气血俱虚者，六物煎、五福饮，或八珍汤。气血俱虚而寒者，十全大补汤。脾肾血气大虚大寒者，九味异功煎、六味回阳饮。脾胃虚寒气滞者，陈氏十二味异功散。凡痘疮色灰白不起发者，气虚也，候出齐，以保元汤和木通、川芎最稳。

&emsp;&emsp;火证热毒在见点之后，宜速为清解，若不早治，则日甚一日，必致不救。凡见点太赤，根下皮色通红，此血热气有不能管束也，后必起发太骤，皮嫩易破，或痒 不可救，宜急清血分之热，用凉血养营煎，或鼠粘子汤，或用六味消毒饮加芍药治之；或四味消毒饮、益元散俱佳。凡痘疮已现，毒泄则热当自解，若疮已出而壮热不减，此毒蕴于内，其势方张，其疮必密，宜解其毒，用柴葛煎、或鼠粘子汤。凡见点之后，壮热不退，或三四点相连，色红带紫，或根窠焦色，红紫成片，或口唇热燥，烦渴喜冷，舌上有胎，或二便燥涩，此表里皆热，毒盛之重候，急须清热解毒。如表热甚者，宜柴葛煎，里热甚者，宜搜毒煎加柴胡，或用六味消毒饮加酒芩、木通、栀子、黄连、山楂、蝉蜕、归、芍、红花之类，或调退火丹加减用之。如热毒内甚而发惊狂谵语者，宜用紫草煎汤磨犀角汁、调朱砂益元散，或退火丹解之。以上凡解毒之后，红紫退，二便调，能食不渴，此表里皆清也，切勿再为解毒，须急以保元汤、四物汤、六物煎之类，调补气血以助灌浆收靥，否则恐变痒而不能善其后矣。如痘疮内热之甚，大便硬结不通，大渴烦躁，腹胀满，脉见洪数而痘出不快者，此热毒壅伏于内，须遍利之以祛其热毒，宜柴胡饮子，或三黄丸；甚则承气汤，或用猪胆导之。

&emsp;&emsp;然此惟热毒在里，痘形未见，不得已而微下之可也。若斑点隐隐见于皮肤中者，此已发越在表，乃痘疮正发之时，切不可妄用下药。凡痘疮初出，但见红点稠密，急用缠豆藤烧存性，加制过朱砂，连进二三服，或用薄荷、牛莠子煎汤，调退火丹服之，另用吴茱萸为末，以水调摊足心，引下热毒，亦可解散其势。

&emsp;&emsp;痘出变黑，乃危证也。盖痘疮乃血气滋灌，血足气充，则痘自红活；若热毒熏烁，则成焦黑；若阳气不充，则成灰黑。且黑为水色，其亏在肾，以阴犯阳，最为恶候，当辩而治之。若热毒凝聚，大便秘结，或烦躁热渴而为焦紫黑陷者，须通其便，先以解里之急，宜柴胡饮子，或当归丸。

&emsp;&emsp;得利后，宜即以紫草饮，或加味四圣散以化表之毒，仍用胭脂汁以涂之。若大便不结，别无大热等证，而痘色黯黑者，总由脾虚不能制水，故见黑色，宜速用五物煎，或保元汤加紫草、红花服之，外点以四圣丹、胭脂汁。若渐见红活则吉，若更干黑则凶。《心鉴》云∶凡治黑痘，常用保元汤加芎、桂补提其气，气旺则诸毒自散，黑者转黄，屡试屡验。

&emsp;&emsp;夹疹夹斑证，本非痘中吉兆，然亦有轻重之辩，宜酌而治之，外有本条，仍宜参阅。凡发热二三日之间，痘形未见，忽然偏身发出红点一层，密如蚊蚤所咬者，决非痘也，此乃斑疹之属，多为风寒所遏，不能发越而斑先见也，宜疏邪饮，柴葛煎、或败毒散之属，微散而解之。但得身凉，斑必自退，再越一日，痘出必轻矣。凡痘夹斑疹齐出者，亦宜辩其寒热，若表里俱热而邪不解者，宜柴葛煎加减主之。若热邪不甚而表邪甚者，宜疏邪饮，或柴归饮加羌活、防风、干葛之类主之，或败毒散亦可用。若痘夹红斑如锦纹者，宜凉血化毒汤加柴胡、黄芩、玄参、犀角之属主之。若痘出夹斑夹疹而眼红唇裂者，表热也；烦躁大渴，妄言妄见者，里热也。表里俱热，最为凶证，若不表里兼治，何由得解？宜双解散主之。若加闷乱气喘者必不治。

&emsp;&emsp;贼痘者，于出齐之后，其中有独红独赤独大，摸之皮软而不碍手者，此贼痘也。过三日之外，必变成水泡，甚至紫黑泡，皆危证也，急用保元汤，或六气煎加紫草、红花、蝉蜕解之，或用灯草、木遍煎汤，调下益元散，利去心经之热，而红自退。如已成水泡，宜用保元汤，倍加四苓散利之，此秘法也，不然则遍身擦破，臭烂而死，一、病于未出之先，倘有湿疮脓水流注者，用附石末敷之，以防其漏气，或真正绿豆粉亦可。

