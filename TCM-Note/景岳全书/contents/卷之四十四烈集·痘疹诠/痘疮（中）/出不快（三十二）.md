## 出不快（三十二）


&emsp;&emsp;陈氏曰∶凡痘疮出不快者，多属于虚，若误谓实热壅盛，妄用宣利之药，致脏腑受冷，营卫涩滞，不能运达肌肤，则不能起发充满，亦不能结实成痂，后必痒 ，烦躁喘渴而死。

&emsp;&emsp;薛氏曰∶前证亦有各经热盛，壅遏而出不快者，亦有毒盛痘疔而不能起发者，亦有余毒而溃痒者，当细审其因而药之。

&emsp;&emsp;景岳曰∶接此二子之说，皆为有理，但此出迟不起之证，总是气血内虚不能速达者为最多，若风寒外闭，及痘疔留毒而不出不起者，虽亦有之，但不多耳。再若各经热盛而壅遏不出者，则尤为最少，何也？盖热盛者毒必盛，毒盛者势必疾速，而或密或早，无能缓也。故凡治此者，必当察其热之微甚，以辩虚实，再察外邪之有无以辩表里。如无外邪，亦无痘疔而火邪不甚者，则尽属虚证，宜从温补，不得杂乱以遗后患也。诸治法详报痘三朝治款中。

