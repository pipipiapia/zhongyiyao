## 禁忌（三十一）


&emsp;&emsp;痘疮起发之初，全要避风寒，远人物，节饮食，守禁忌。若到养浆之时，尤宜谨慎，如天气大热则去衣被，当令清凉但谨门窗帷帐，勿使邪气透入；如天寒则宜浓添盖护，房中勿绝灯火；如或作痒，须为抚摩，勿使搔破，以致难灌，最当慎也。

&emsp;&emsp;痘疮房中，凡诸臭秽腥香之气，及僧道师巫之人，或骂詈呼怒，震惊歌乐，扫地，对面搔痒，对面梳头之类，皆不可不避。

&emsp;&emsp;房中欲辟臭秽，惟烧避邪丹，或红干枣，或黄熟香皆佳。若苍术之气则太峻也。

&emsp;&emsp;饮食最宜调和，无使太过不及。或好食何物有不宜者，但少与之。以顺其意，苦禁固太严，使之忿怒，恐反助火邪，但不可纵耳。至若助火生风，及葱蒜泄气等物，皆所当慎。

&emsp;&emsp;痘疮前后，大忌猪肉、鱼酒之类，恐惹终身痰咳。

&emsp;&emsp;痘疮平复之后，勿与鸡鸭蛋，食之则伤神。

&emsp;&emsp;痘疹退后，须避风寒，戒水湿，如犯其邪，则终身咳嗽，患疮无有休日。

&emsp;&emsp;东垣曰∶痘疮宜避一切秽恶气及外人入房。远行劳汗气，腋下狐臭气，房中淫液气，麝香臊膻气，妇人经候诸血腥臭气，硫黄蚊烟气，厕缸便桶气，误烧头发气，吹灭灯烛气，鸡毛鱼骨气，葱蒜韭薤气，以上皆不可犯。须要时常烧乳香之类甘香之气，使之渐闻，则营卫气畅，可无倒靥陷伏等患。

&emsp;&emsp;陈氏曰∶凡痘疹热渴，切不可与瓜柿蜜水等冷物，及清凉饮、消毒散等药，恐损脾胃，则腹胀喘闷，寒战切牙而难治。轻变重者，犯房室，不忌口，先曾泻，饮冷水，饵凉药也。重变轻者，避风寒，常和暖，大便调也。

&emsp;&emsp;薛氏曰∶前证苦兼吐泻，手足指冷，属内虚寒而外假热也，最忌寒凉。苦大便不通，渴欲饮水，则蜜水之类又当用也。但当审其热之虚实可也。今北方出痘，多有用水，无不愈者，盖化方多睡热炕故也。

