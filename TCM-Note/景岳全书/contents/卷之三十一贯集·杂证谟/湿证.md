## 湿证


&emsp;&emsp;《至真要大论》曰∶诸湿肿满，皆属于脾。诸痉项强，皆属于湿，太阴司天，其化以湿。湿气大来，土之胜也，寒水受邪，肾病生焉。风气大来，木之胜也，土湿受邪，脾病生焉。湿淫于内，治以苦热，佐以酸淡，以苦燥之，以淡泄之。

&emsp;&emsp;《生气通天论》曰∶因于湿，首如裹。湿热不攘，大筋 短，小筋弛长。 短为拘，弛长为痿。汗出见湿，乃生痤痱。秋伤于湿，上逆而咳，发为痿厥。

&emsp;&emsp;《痹论》曰∶风寒湿三气杂至，合而为痹也。湿气胜者，为着痹也。不与风寒湿气合，故不为痹。其多汗而濡者，此其逢湿甚也。阳气少，阴气盛，两气相感，故汗出而濡也。

&emsp;&emsp;《百病始生篇》曰∶风雨则伤上，清湿则伤下。

&emsp;&emsp;《邪气脏腑病形篇》曰∶身半以上者，邪中之也；身半以下者，湿中之也。

&emsp;&emsp;《太阴阳明论》曰∶故阳受风气，阴受湿气。伤于风者，上先受之；伤于湿者，下先受之。

&emsp;&emsp;《调经论》曰∶寒湿之中人也，皮肤不收，肌肉坚紧，营血泣，卫气去，故曰虚。虚者，聂辟气不足，按之则气足以温之，故快然而不痛。

&emsp;&emsp;《刺志论》曰∶谷入多而气少者，得之有所脱血，湿居下也。

&emsp;&emsp;《脏气法时论》曰∶脾苦湿，急食苦以燥之，禁湿地濡衣。

&emsp;&emsp;《宣明五气篇》曰∶脾恶湿。

&emsp;&emsp;《五癃津液别篇》曰∶天寒则腠理闭，气湿不行，水下流于膀胱，则为溺与气。

&emsp;&emsp;《阴阳应象大论》曰∶湿胜则濡泻。秋伤于湿，冬生咳嗽。地之湿气，感则害人皮肉筋脉。

&emsp;&emsp;《九宫八风篇》曰∶两实一虚，犯其两湿之地，则为痿。

&emsp;&emsp;《五常政大论》曰∶敦阜之纪，大雨时行，湿气乃用。太阳司天，湿气变物。太阴司天，湿气下临。

&emsp;&emsp;《六元正纪大论》曰∶辰戌年，太阳司天之政，水土合德。寒湿之气，持于气交，民病寒湿，发肌肉萎，足萎不收，濡泻，血溢。丑未年，太阴司天之政，湿寒合德，黄黑埃昏。

&emsp;&emsp;民病寒湿，腹满，身 愤， 肿。太阴所至为湿生，终为注雨。

&emsp;&emsp;《痿论》曰∶肉痿者，得之湿地也。

&emsp;&emsp;《脉要精微论》曰∶中盛藏满，气胜伤恐者，声如从室中言，是中气之湿也。

&emsp;&emsp;《五营运大论》曰∶湿伤肉，风胜湿。

&emsp;&emsp;《通评虚实论》曰∶ 跛，寒风湿之病也。

&emsp;&emsp;《五色篇》曰∶厥逆者，寒湿之起也。

&emsp;&emsp;《长刺节论》曰∶肌肤尽痛，名曰肌痹，伤于寒湿。

&emsp;&emsp;湿之为病，有出于天气者，雨雾之属是也。多伤人脏气。有出于地气者，泥水之属是也。多伤人皮肉筋脉。有由于饮食者，酒酪之属是也。多伤人六腑。有由于汗液者，以大汗沾衣，不皇解换之属是也。多伤人肤腠；有湿从内生者，以水不化气，阴不从阳而然也。悉由乎脾肾之亏败。其为证也，在肌表则为发热，为恶寒，为自汗。在经络则为痹，为重，为筋骨疼痛，为腰痛不能转侧，为四肢痿弱酸痛。在肌肉则为麻木，为 肿，为黄胆，为按肉如泥不起。在脏腑则为呕恶，为胀满，为小水秘涩，为黄赤，为大便泄泻，为腹痛，为后重、脱肛、 疝等证。凡肌表经络之病，湿由外而入者也。饮食血气之病，湿由内而生者也。此其在外者为轻，在内者为甚，是固然矣。然及其甚也，则未有表湿而不连脏者，里湿不连经者，此其湿病之变，不为不多。故凡治此者，必当辩表里，察虚实，而必求其本也。

&emsp;&emsp;然湿证虽多，而辩治之法，其要惟二∶则一曰湿热，一曰寒湿而尽之矣。盖湿从土化，而分旺四季，故土近东南，则火土合气，而湿以化热。土在西北，则水土合德，而湿以化寒，此土性之可以热，可以寒。故病热者谓之湿热，病寒者谓之寒湿。湿热之病，宜清宜利，热去湿亦去也；寒湿之病，宜燥宜温，非温不能燥也。知斯二者，而湿无余义矣。何今之医家，动辄便言火多成热，而未闻知有寒多生湿者，其果何也？岂寒热之偏胜，原当如是耶。

&emsp;&emsp;抑阴阳之显晦，察有易难也。且夫阴阳之理，本无轩轾，犹权衡也，此而不知，乌云明慧，创一偏之说，以遗患后人。则金元诸公，有不得辞其责者矣。

&emsp;&emsp;一、湿热证，必其证多烦渴，小水赤涩，大便秘结，脉见洪滑、实数者，方是热证，治宜清利。如热甚者，宜以清火为主，而佐以分利；热微者，宜以分利为主，而佐以清火，如四苓散、小厘清饮，或大厘清饮、茵陈饮之类，皆可择而用之。如果湿热之甚，或元气无损而兼秘结不通者，方可或行推荡。若无实结等证，则不宜妄行攻击。

&emsp;&emsp;寒湿证，凡诸病湿而全无热脉热证者，便多寒湿之属。盖水之流湿，本缘同气，惟湿中有火，则湿热熏蒸，而停郁为热。湿中无火，则湿气不化，而流聚为寒。故凡病内湿等证者，多属气虚之人。气属阳，阳虚则寒从中生，寒生则湿气留之。此阴阳之性，理出自然，有不必外中于湿而后为之湿也。此之变病，惟肿胀、泄泻、痰饮、呕吐等证多有之。病之微者，宜温、宜利、宜燥。如五苓散、平胃散、渗湿汤、六味地黄丸之类是也；病之甚者，必用温补，俟阳气渐复，则阴邪始退。如八味丸、理中汤、圣术煎，或佐关煎、胃关煎、薛氏加减《金匮》肾气汤之类，皆当随证加减用之。

&emsp;&emsp;寒湿之气中于外者，此与内生之湿自有不同，宜温而兼散。如五积散、平胃散、加味五苓散、不换金正气散之类主之。

&emsp;&emsp;寒湿之证，凡气令阴寒，及阳气不足之人，多有其证。而丹溪谓六气之中，湿热为病者，十居八九，亦言之过矣。

&emsp;&emsp;治湿之法，凡湿从外入者，汗散之。湿在上者，亦宜微汗之。湿在中下二焦，宜疏利二便，或单用淡渗以利小便。

&emsp;&emsp;治湿之法，古人云宜理脾、清热、利小便为上。故曰治湿不利小便，非其治也，此固然矣。然湿热之证，多宜清利；寒湿之证，多不宜利也。何也？盖凡湿而兼寒者，未有不由阳气之虚，而利多伤气，则阳必更虚，能无害乎？但微寒微虚者，即温而利之，自无不可。若大寒大虚者，则必不宜利。此寒湿之证，有所当忌者也。再若湿热之证，亦有忌利者，以湿热伤阴者也。阴气既伤，而复利之，则邪湿未清，而精血已耗。如汗多而渴，热燥而烦，小水干赤，中气不足，溲便如膏之类，切勿利之。以致重损津液，害必甚矣。故凡治阳虚者，只宜补阳，阳胜则燥，而阴湿自退。阴虚者，只宜壮水，真水既行，则邪湿自无所容矣。此阴阳二证。俱有不宜利者，不可不察。

&emsp;&emsp;湿证之见，凡黄胆、肿胀、泄泻、痰饮、呕吐、痹痛、淋秘之类，皆有湿证。当于各门详察治之。

&emsp;&emsp;《金匮要略》曰∶太阳病，关节疼痛而烦，脉沉而细缓者，此名湿痹。湿痹之候，小便不利，大便反快，但当利其小便。湿家之为病，一身尽疼，发热，身色如熏黄也。湿家，但头汗出，背强，欲得被覆向火。若下之早则哕，或胸满，小便不利，舌上如胎者，以丹田有热，胸上有寒，渴欲得饮而不能饮，则口燥烦也。湿家下之，额上汗出，微喘，小便不利者，死。若下痢不止者，亦死。风湿相搏，一身尽疼痛，法当汗出而解，值天阴雨不止。医云∶此可发汗，汗之病不愈者，何也？盖发其汗，汗大出者，但风气去，湿气在，是故不愈也。若治风湿者，发其汗，但微微似欲出汗者，风湿俱去也。

&emsp;&emsp;治法曰∶湿家身烦疼，可与麻黄加术汤发其汗为宜，慎不可以火攻之。病者一身尽疼，发热，日晡所剧者，名风湿。此病伤于汗出当风，或久伤取冷所致也，可与麻黄杏仁薏苡甘草汤。风湿脉浮身重，汗出恶风者，防己黄 汤主之。伤寒八九日，风湿相搏，身体疼痛，不能自转侧，不呕不渴，脉浮虚而涩者，桂枝附子汤主之；若大便坚，小便自利者，白术附子汤主之。风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。

&emsp;&emsp;陈无择曰∶脾虚多病湿，内因酒面积多，过饮汤液，停滞腻物，烧炙膏粱过度，气热熏蒸，浊液不行，涌溢于中，此湿从内作。外因坐卧湿地，雾露阴雨所客，澡浴为风所闭，涉水为湿所郁，郁于表腠则发黄。故经云∶地之湿气，感则害人皮肤筋脉，此湿从外生。可见内外所感，皆由脾气虚弱，而湿邪乘而袭之。故曰∶壮者气行则愈，怯者着而为病。

&emsp;&emsp;五苓散（和一八二） 四苓散（和一八七） 麻黄加术汤（散二） 平胃散（和十七） 茵陈饮（新寒八） 桂枝附子汤（热三十） 五积散（散三九） 六味丸（补百二十） 防己黄 汤（和一七六） 胃关煎（新热九） 佐关煎（新热十） 白术附子汤（热二九） 圣术煎（新热二五） 渗湿汤（和一七四） 大厘清饮（新寒五） 金匮肾气丸（补一二四） 理中汤（热一） 小厘清饮（新和十） 甘草附子汤（热三十） 八味丸（补一二一） 加味五苓散（和一八四） 不换金正气散（和二一） 麻黄杏仁薏苡甘草汤（散四）

&emsp;&emsp;除湿汤（和一七七 身重痛） 神术汤（和三九 风湿脉紧） 调中益气汤（补三一 湿陷）湿郁汤（和二六六 风湿） 败毒散（散三六 风湿） 参附渗湿汤（热一二二 寒湿痹） 胃苓汤（和百九十） 活络饮（和二七七 风湿痛） 羌活胜湿汤（和一七八 身尽痛） 白术汤（和二六 风湿脉缓） 肾着汤（热一二九 寒湿腰重） 清热渗湿汤（寒百十一 湿热） 圣散子（散四三 风湿）

