## 黄疸


&emsp;&emsp;《经脉篇》曰∶肾所生病为黄胆。

&emsp;&emsp;《玉机真藏论》曰∶风者，百病之长也。今风寒客于人，使人毫毛毕直，皮肤闭而为热。当时之时，可汗而发也；或痹不止，肿痛，当是之时，可汤熨及火灸刺而去。弗治，肝传之脾，病曰脾风，发瘅，腹中热，烦心出黄。

&emsp;&emsp;《平人气象论》曰∶溺黄赤，安卧者，黄胆。已食如饥者，胃疸。目黄者，曰黄胆。

&emsp;&emsp;《论疾诊尺篇》曰∶身痛而色微黄，齿垢黄，爪甲上黄，黄胆也。安卧，小便黄赤，脉小而涩者，不嗜食。宾按∶此二条，凡已食如饥者，即阳黄之证；安卧，脉小，不嗜食者，即阴黄之证也。

&emsp;&emsp;《通评虚实论》曰∶黄胆暴痛，癫疾厥狂，久逆之所生也。

&emsp;&emsp;黄胆一证，古人多言为湿热，及有五疸之分者，皆未足以尽之。而不知黄之大要有四∶曰阳黄，曰阴黄，曰表邪发黄，曰胆黄也。知此四者，则黄胆之证，无余义矣。丹溪曰∶疸不必分五种，同是湿热，如 曲相似。岂果皆如 曲，悉可谓之湿热耶？弗足凭也，愚列如下。

&emsp;&emsp;阳黄证，因湿多成热，热则生黄，此即所谓湿热证也。然其证必有身热，有烦渴，或躁扰不宁，或消谷善饥，或小水热痛赤涩，或大便秘结，其脉必洪滑有力。此证不拘表里，或风湿外感，或酒食内伤，皆能致之。但察其元气尚强，脾胃无损，而湿热果盛者，直宜清火邪，利小便，湿热去而黄自退，治此者本无难也。

&emsp;&emsp;阴黄证，则全非湿热，而总由血气之败。盖气不生血，所以血败，血不华色，所以色败。凡病黄胆，而绝无阳证阳脉者，便是阴黄。阴黄之病，何以致然？盖必以七情伤脏，或劳倦伤形，因致中气大伤，脾不化血，故脾土之色，自见于外。其为病也，必喜静而恶动，喜暗而畏明。凡神思困倦，言语轻微，或怔忡眩晕，畏寒少食，四肢无力，或大便不实，小水如膏，及脉息无力等证，悉皆阳虚之候。此与湿热发黄者，反如冰炭，使非速救元气，大补脾肾，则终无复元之理。且此证最多，若或但见色黄，不察脉证，遂云黄胆同是湿热，而治以茵陈栀子泻火利水等剂，则无有不随药而毙者。

&emsp;&emsp;表邪发黄，即伤寒证也。凡伤寒汗不能透，而风湿在表者，有黄证；或表邪不解，自表传里，而湿热郁于阳明者，亦有黄证。表邪未解者，必发热身痛，脉浮少汗，宜从汗散；湿热内郁者，必烦热，脉缓滑，多汗，宜从分消清利。若阳明实邪内郁，而痞结胀满者，宜先下之。然后清其余热，则自无不愈。

&emsp;&emsp;胆黄证，凡大惊大恐，及斗殴伤者皆有之。尝见有虎野狼之惊，突然丧胆而病黄者，其病则骤；有酷吏之遭，或祸害之虑，恐怖不已而病黄者，其病则徐。如南北朝齐永明十一年，有太学生魏准者，因惶惧而死，举体皆青，时人以为胆破，即此之类。又尝见有斗殴之后，日渐病黄者，因伤胆而然，其证则无火无湿，其人则昏沉困倦，其色则正黄如染。凡此数证，皆因伤胆，盖胆伤则胆气败而胆液泄，故为此证。经曰∶胆液泄则口苦，胃气逆则呕苦，故曰呕胆，义犹此也。且胆附于肝，主少阳春生之气，有生则生，无生则死。故经曰∶凡十一藏，皆取决于胆者，正以胆中生气，为万化之元也。若此诸证，皆以胆伤，胆伤则生气败，生气既败，其能生乎？所以凡患此者，多致不救。然当察其伤之微甚，速救其本，犹可挽回，而炼石补天之权，则操之医之明者。

&emsp;&emsp;黄胆大法，古有五疸之辩∶曰黄汗，曰黄胆，曰谷疸，曰酒疸，曰女劳疸。总之，汗出染衣，色如檗汁者，曰黄汗；身面眼目黄如金色，小便黄而无汗者，曰黄胆；因饮食伤脾而得者，曰谷疸；因酒后伤湿而得者，曰酒疸；因色欲伤阴而得者，曰女劳疸。虽其名目如此，然总不出阴阳二证，大多阳证多实，阴证多虚，虚实弗失，得其要矣。

&emsp;&emsp;黄胆难治证∶凡寸口无脉，鼻出冷汗，腹膨，形如烟熏，摇头直视，环口黎黑，油汗发黄，久之变黑者，皆难治。

&emsp;&emsp;一、阳黄证，多以脾湿不流，郁热所致，必须清火邪，利小水，火清则溺自清，溺清则黄自退。轻者，宜茵陈饮、大厘清饮、栀子柏皮汤之类主之。若闭结热甚，小便不利，腹满者，宜茵陈蒿汤、栀子大黄汤之类主之。

&emsp;&emsp;阴黄证，多由内伤不足，不可以黄为意，专用清利。但宜调补心脾肾之虚，以培血气，血气复则黄必尽退。如四君子汤、五君子煎、寿脾煎、温胃饮之类，皆心脾之要药也。

&emsp;&emsp;若六味丸、八味丸、五福饮、理阴煎，及左归、右归、六味回阳等饮，皆阴中之阳虚者所宜也。若元气虚不至甚，而兼多寒湿者，则以五苓散、四苓散，或茵陈五苓散之属加减用之亦可。

&emsp;&emsp;伤寒发黄，凡表邪未清，而湿热又盛者，其证必表里兼见，治宜双解，以柴苓汤，或茵陈五苓散主之。若内热甚，而表邪仍在者，宜柴苓煎主之。若但有湿热内实胀闭等证，而外无表邪者，宜茵陈蒿汤主之。若因内伤劳倦，致染伤寒者，亦多有发黄之证。但察其本无湿热实邪等证，即当以阴黄之法调补治之。或用后韩 和法亦可。若但知攻邪，则未有不败。故孙真人曰∶黄胆脉浮者，当以汗解之。宜桂枝加黄 汤，此即补虚散邪之法也。外伤寒门别有正条，所当并察。

&emsp;&emsp;胆黄证，皆因伤胆而然，胆既受伤，则脏气之损败可知，使非修缉培补，则必至决裂。故凡遇此等证候，务宜大用甘温，速救元气。然必察其所因之本，或兼酸以收其散亡，或兼涩以固其虚脱，或兼重以镇其失守之神魂，或与开道利害以释其不解之疑畏。凡诸用药，大都宜同阴黄证治法，当必有得生者。若治此证，而再加克伐、分利，则真如压卵矣。

&emsp;&emsp;治黄之法，本当清湿利小便，然亦多有不宜利者，说详湿证门论治条中。

&emsp;&emsp;《金匮要略》曰∶趺阳脉紧而数，数则为热，热则消谷；紧则为寒，食即为满。尺脉浮为伤肾，趺阳脉紧为伤脾，风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。额上黑，微汗出，手足中热，薄暮即发，膀胱急，小便自利，名曰女劳疸。腹如水状不治，心中懊 而热，不能食，时欲吐，名曰酒疸。阳明病，脉迟者，食难用饱，饱则发烦，头眩，小便必难，此欲作谷疸。虽下之，腹满如故，所以然者，脉迟故也。夫病酒黄胆，必小便不利，其候心中热，足下热，是其证也。酒黄胆者，腹满欲吐，鼻燥，其脉浮者，先吐之。脉沉者，先下之。酒疸，心中热，欲吐者，吐之愈。

&emsp;&emsp;师曰∶病黄胆，发热烦喘，胸满口燥者，以病发时火劫其汗，两热所得。然黄家所得，从湿得之，一身尽发热，面黄，肚热，热在里，当下之。脉沉，渴欲饮水，小便不利者，皆发黄。黄胆之病，当以十八日为期，治之十日以上瘥，反剧为难治。疸而渴者，其疸难治；疸而不渴者，其疸可治。发于阴部，其人必呕；阳部，其人振寒而发热也。

&emsp;&emsp;谷疸之为病，寒热不食，食即头眩，心胸不安，久久发黄为谷疸，茵陈蒿汤主之。酒黄疸，心中懊 ，或热痛，栀子大黄汤主之。诸病黄家，但利其小便，假令脉浮，当以汗解之，宜桂枝加黄 汤主之。黄胆病，茵陈五苓散主之。黄胆腹满，小便不利而赤，自汗出，此为表和里实，当下之，宜大黄硝石汤。黄胆病，小便色不变，欲自利，腹满而喘，不可除热，热除必哕。哕者，小半夏汤主之。男子黄，小便自利，当与虚劳小建中汤。

&emsp;&emsp;韩 和云∶病患三五日，服下药太过，虚其脾胃，亡其津液，渴饮水浆，脾土为阴湿所加，与邪热相会发黄，此阴黄也。当以温药治之。如两手脉沉细迟，肢体逆冷，皮肤有粟起，或呕吐，舌上有苔，遍身发黄，烦躁，欲于泥水中卧，小便赤少，皆阴候也。故阴黄多以热汤温之，或阳渍布搭其胸腹，或以汤盛瓢中，坐于脐下熨之。其病愈者，曾治赵显宗病伤寒至六七日，因服下药太过致发黄，其脉沉细迟无力，皮肤凉，发躁，欲于泥中卧，喘呕，小便赤涩。先投茵陈橘皮汤，喘呕止。次服小茵陈汤半剂。脉微出，不欲于泥中卧。次日，又吸茵陈附子汤半剂，四肢发热，小便二三升，当日中大汗而愈。似此治愈者，不一一录。

&emsp;&emsp;凡伤寒病黄，每遇太阳或太阴司天之岁，若下之太过，往往变成阴黄。盖辰戌太阳寒水司天，水来犯土；丑未太阴湿土司天，土气不足，即脾胃虚弱，亦水来侵犯，多变此证也。

&emsp;&emsp;《略例》云∶内伤劳役，饮食失节，中州变寒之病生黄者。非伤寒坏之而得，只用建中、理中、大建中足矣，不必用茵陈也。

&emsp;&emsp;刘宗浓曰∶按一身尽痛而黄者，湿胜在表也；不痛者，病在里也；干燥者，热胜也。故后证皆有表里之分。东垣云∶伤寒当汗不汗，即生黄，邪在表者，宜急汗之。在表之里，宜渗利之。在半表里，宜和解之。在里者，宜急下之。若以上诸证，及《略例》云男黄小便自利，当与虚劳小建中汤；若黄色不变，欲自利腹满而喘，不可除热，除热必哕，宜小半夏汤，皆不必拘于茵陈也。

&emsp;&emsp;徐东皋曰∶疸证服解利之药，久而不愈，及口淡，怔忡，耳鸣，脚软，憎寒发热，小便浊，皆为虚甚，宜四君子汤吞八味丸，不可强服凉药通利，以致脾气虚弱，肾水枯涸，必至危笃。

&emsp;&emsp;四苓散（和一八七） 五苓散（和一八二） 小建中汤（补二二） 五福饮（新补六） 茵陈饮（新寒八） 大建中汤（补二四） 左归饮（新补二） 右归饮（新补三） 茵陈五苓散（和一八五）理中汤（热一） 理阴煎（新热三） 茵陈橘皮汤（热一三二） 温胃饮（新热五） 寿脾煎（新热十六） 茵陈附子汤（热百三十） 六味丸（补百二十） 八味丸（补一二一） 六味回阳饮（新热二） 柴苓汤（和一九二） 柴芩散（新散十） 栀子柏皮汤（寒二三） 大厘清饮（新寒五）茵陈蒿汤（攻三一） 栀子大黄汤（攻十五） 小半夏汤（和八） 四君子汤（补一） 大黄硝石汤（攻十四） 小茵陈汤（热一三一） 五君子煎（新热六） 桂枝加黄 汤（散十）

&emsp;&emsp;养劳汤（和三五四 虚劳疸） 加减五苓散（和一八三） 茵陈四逆汤（热十九 阴黄汗）绿矾丸（和三五五 黄胖） 甘露饮（寒十 湿热） 犀角地黄汤（寒七九 血热） 茵陈汤（寒一二八 湿热） 火府丹（寒百二十 消渴） 茯苓渗湿汤（寒一二九 湿热） 柴胡茵陈五苓散（和一八六 伤寒、湿热）

