## 疔疮（四十八）


&emsp;&emsp;齐氏曰∶夫疔疮者，以其疮形如丁盖之状者是也。古方之论，凡有十种。华元化之论，有五色疔，《千金方》说疔有十三种，以至《外台秘要》《神巧万全》，其论颇同，然皆不离毒气客于经络，及五脏内蕴热毒。凡初生一头，凹而肿痛，青黄赤黑无复定色，令人烦躁闷乱，或憎寒头痛，或呕吐心逆，以针刺疮不痛无血，是其候也。多因肥甘过度，不慎房酒，以邪致毒蓄结，遂生疔疮。《内经》曰∶膏粱之变，足生大疔。此之谓也。其治之法，急以艾炷灸之。若不觉痛者，针疔四边，皆令血出，以夺命丹或回生丹从针孔 之，上用膏药贴之，仍服五香连翘汤、漏芦汤等剂，疏下之为效。若或针之不痛无血者，以猛火烧铁针通红，于疮上烙之，令如焦炭，取痛为效，亦 前药，用膏药贴之，经一二日脓溃根出，服托里汤散，根据常疗之，以取平复。如针之不痛，其人眼黑，或见火光者，不可治也。此邪毒之气，入于脏府故也。《养生方》云∶人汗入肉食，食之则生疔疮。不可不慎也。

&emsp;&emsp;立斋曰∶此证多由膏粱浓味之所致，或因卒中饮食之毒，或感四时不正之气，或感蛇虫之毒，或感死畜之秽，各宜审而治之。其毒多生于头面四肢，形色不一，或如小疮，或如水泡，或疼痛，或麻木，或寒热作痛，或呕吐恶心，或肢体拘急，并宜隔蒜灸之。痛则灸至不痛，不痛灸至痛。若灸而不痛，则明灸之。及针疔四畔去恶血，以夺命丹一粒入疮头孔内，仍以膏药贴之，并服解毒之剂，或用荆防败毒散。若针之不痛无血者，宜用烧针，治如前齐氏之法。若不省人事，或牙关紧急者，以夺命丹为末，葱酒调灌之。候醒更服败毒散，或夺命丹，甚效。若生两足者，多有红丝至脐。生两手者，多有红丝至心腹。生唇面口内者，多有红丝入喉。皆为难治。急宜用针于血丝尽处挑破，使出恶血。若红丝近心腹者，更挑破疮头去恶水，以泄其毒，亦以膏药贴之，多有生者。若患于偏僻下部之处，药力所难到者。若专假药力，则缓不及事，惟灸之，则大有回生之功。疔之名状虽有十三种之不同，而治法，但当审其元气虚实，邪之表里，庶不误人之夭札也。若专泥于疏利表散，非为无益而反害之。

&emsp;&emsp;凡人暴死者，多是疔毒，急取灯遍照其身，若有小疮，即是其毒，宜急灸之。并服夺命丹等药，亦有复苏者。

&emsp;&emsp;又曰∶脉浮数者散之，脉沉实者下之。表里俱实者，解表攻里。麻木或大痛及不痛者，并灸之，更兼攻毒。

&emsp;&emsp;操江张恒山，左足次指患之，痛不可忍，急隔蒜灸三十余壮，即能举步。彼欲速愈，自敷凉药，遂致血凝肉死，毒瓦斯复炽。再灸百壮，服活命饮，出紫血，其毒方解，脚底通溃，腐筋烂肉甚多。及将愈，予因考绩北上，又误用生肌药，反助其毒，使元气亏损，疮口难敛。予回用托里药补之。喜其禀实，且客处，至三月余方瘥。

&emsp;&emsp;表甥居富，右手小指患之，或用针出血，敷以凉药，掌指肿三四倍，六脉洪大，此真气夺则虚，邪气盛则实也。先以夺命丹一服，活命饮二剂，势稍缓。余因他往，或又遍刺出血，肿延臂腕，如大瓠，手指肿大数倍，不能消溃，乃真气愈虚，而邪气愈盛也。余回，用大剂参归术之类及频灸。遍手肿势渐消后，大便不实，时常泄气，此元气下陷，以补中益气汤加补骨脂、肉豆蔻、吴茱萸、五味子，又以生脉散代茶饮。大便渐实，手背渐溃，又用大补药五十余剂渐愈。（薛按）

