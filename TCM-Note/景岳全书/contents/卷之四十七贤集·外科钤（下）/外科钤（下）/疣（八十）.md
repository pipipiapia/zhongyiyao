## 疣（八十）


&emsp;&emsp;立斋曰∶疣，属肝胆经，风热血燥，或怒动肝火，或肝客淫气所致。盖肝热水涸，肾气不荣，故精亡而筋挛也。宜以地黄丸，滋肾水以生肝血为善。若用蛛丝缠、螳螂蚀、着艾灸，必致多误。大抵此证与血燥结核相同，故外用腐蚀等法，内服燥血消毒，则精血益虚，肝筋受伤，疮口翻突开张，卒成败证。

&emsp;&emsp;府庠朱宏仁，年二十，右手背近中指患五疣，中一大者如黄豆，余皆如聚黍，拔之如丝，长三四寸许，此血燥筋缩也。用清肝益荣汤，五十余剂而愈。

&emsp;&emsp;府庠沈妪文，幼啮指甲，及长不能自禁。余曰，此肝火血燥也。又颈侧常生小疣子，屡散屡发。又臂生一块如绿豆大，若触碎，则如断束缕，扯之则长，纵之则缩，后两鬓发白点，求治。余曰∶子素肝病，此部亦属肝胆经也。夫爪为筋之余，胆行人身之侧，正与啮爪生庥等证相应。须滋补肾水，以生肝胆，则诸病自愈矣。乃与六味地黄丸服之二年，白点自退，疣亦不生。

&emsp;&emsp;一男子，小腹中一块，不时攻痛，或用行气化痰等药不应。尤以为血鳖，服行气逐血之剂后，手背结一庥子，渐长寸许，形如鳖状，肢节间如豆大者甚多。彼疑鳖生子，今发于外，亦用行血。虚证悉至，左尺洪数，关脉洪数而弦。余以为肾水不能生肝木，以致肝火血燥而筋挛，用六味地黄丸，生肾水滋肝血，三月余，诸证悉愈。

&emsp;&emsp;一妇人，左手背，并次指，患五六枚，如熟椹，内热晡热，月经素不及期。余曰∶此因肝脾血虚而有热也，当调补二经，使阴血生而诸证自愈。不信，乃用艾灸手，即肿胀发热，手指皆挛，两胁项及胸乳间皆患疣，经行无期。余用加味逍遥散少加炒黑黄连，数剂渐愈。

&emsp;&emsp;乃去黄连，更佐以归脾汤，各患渐愈。又百余剂，经行如期，再用地黄丸三料而痊。（俱薛按）

