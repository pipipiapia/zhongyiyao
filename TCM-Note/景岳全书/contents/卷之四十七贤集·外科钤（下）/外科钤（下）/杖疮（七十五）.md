## 杖疮（七十五）


&emsp;&emsp;杖疮一证，凡其甚者，必以瘀血为患。血瘀在外者，浅则砭之，深则刺之，内溃者开之，腐肉者取之。血瘀在内者，宜以活血流气之药和之，甚者利之行之，此治血凝之法也。然其受刑之时，号叫则伤气，忍痛则伤血，悲愤则伤志，血气情志俱伤，虚所必至，若不培补，则羸困日甚矣。况脾主肌肉，脾气受伤，则饮食必减，血脉损坏，则肌肉俱病。故凡即伤之后，但察其虚多滞少者，则宜以参、 、归、术、熟地、甘草之属，专理脾气，以托气血。脾健则元气日复，肌肉自生，可保无虞矣。其有伤筋骨而作痛者，宜没药降圣丹治之。若牙关紧急，或腰背反张者，以玉真散治之并效。总之，此证宜先察其有瘀无瘀，及形气虚实，酌而治之。凡诸变证治法，有未尽者，宜与前跌打损伤条，互参通用。外杖疮四方，见外科方中。

&emsp;&emsp;文刑部用晦伏阙谏南巡受杖，瘀血已散，坏肉不溃，用托里之药稍溃而脓清，此气血虚也，非大剂参 不能补。文君亦善医，以为恐腹满。予强之，而饮食稍思。遂加大补剂，饮食日进，肉溃脓稠而愈。又治江翰林诸公与文同事者九人，皆先散其瘀血，渐用排脓托里之药俱愈。

&emsp;&emsp;夏凤北京人，因杖疮臀膝通溃，脓瘀未出，时发昏愦，此脓毒内作而然也。急与开之，昏愦愈甚，此虚也。以八珍汤一服少可，数服死肉自腐，顿取之。令用猎蹄汤洗净，以神效当归膏涂贴，再以十全大补汤，两月而愈。若更投破血之剂则危矣。（薛按）

