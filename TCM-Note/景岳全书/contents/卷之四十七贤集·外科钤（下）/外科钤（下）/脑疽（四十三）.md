## 脑疽（四十三）


&emsp;&emsp;立斋曰∶脑疽，属膀胱经积热，或湿毒上壅，或阴虚火炽，或肾水亏损，阴精消涸所致。若肿痛未作脓者，宜除湿消毒。大痛或不痛，或麻木者，毒甚也，隔蒜灸之，更用解毒药。肿痛便秘者，邪在内也，宜泄之。不甚痛，或不做脓者，虚也，托里为主。脓成胀痛者，针之，更以托里。上部脉数，实而痛者，宜降火。上部脉数虚而痛者，宜滋阴降火为主。尺部脉数而作渴者，滋阴降火。脉数而虚细无力，或脓清，或不敛，或脓多者，大补血气。不作脓，或不溃者，托里药主之。烦躁饮冷，脉实而痛者，宜泻火。

&emsp;&emsp;又《治法》曰∶初起肿赤痛甚，烦渴饮冷，脉洪数而有力，乃湿热上壅，当用黄连消毒散，并隔蒜灸，以除湿热。若漫肿微痛，渴不饮冷，脉洪数而无力，乃阴虚火炽，当用六味丸，及补中益气汤，以滋化源。若口干舌燥，小便频数，或淋漓作痛，乃肾水亏损，急用加减八味丸，及前汤，以固根本，而引火归经。若不成脓，不腐溃，阳气虚也，四君加归 。

&emsp;&emsp;若不生肌，不收敛，脾气虚也，十全大补汤。若色黯不溃，或溃而不敛，乃阴精消涸，名曰脑烁，为不治。若攻补得宜，亦有可愈。大凡肿 痛甚，宜活命饮，隔蒜灸之，以解散瘀血，拨引郁毒。但艾炷宜小而少，若欲其成脓腐溃生肌收敛，并用托里为主。

&emsp;&emsp;李氏曰∶脑疽及颈项有疽，不可用隔蒜灸，恐引毒上攻，宜灸足三里穴五壮，气海穴三七壮，仍服凉血化毒之药，或以骑马穴法灸之。凡头项咽喉生疽，古法皆为不治，若用此法，多有生者。如五香连翘漏芦等汤、国老膏、万金散，皆可选用。（见《外科精要》）一老人患此，色赤肿痛，脉数而有力，与黄连消毒散二剂少退，更与清心莲子饮四剂而消。

&emsp;&emsp;一男子肿痛脉数，以荆防败毒散二剂而痛止，更以托里消毒药而消。

&emsp;&emsp;一男子 肿疼痛，发热饮冷，脉洪数，与凉膈散二剂而痛止，以金银花散四剂而溃，更以托里药而愈。

&emsp;&emsp;一老妇，禀壮实，溃而痛不止，脉实便秘，以清凉饮二剂而痛止，更以托里消毒药而愈。

&emsp;&emsp;一妇人，冬间患此，肿痛热渴，余用清热消毒溃之而愈。次年三月，其舌肿大，遍身发疔如葡萄，不计其数，手足尤多，乃脾胃受毒也。先各刺出黑血，随服夺命丹七粒，出鼻汗，疮热益甚，便秘二日。与大黄、芩、连各三钱，升麻、白芷、出栀、薄荷、连翘各二钱，生甘草一钱，水煎三五沸，服之，大小便出，臭血甚多，下体稍退。乃磨入犀角汁再服，舌本及齿缝出臭血，诸毒乃消。更以犀角地黄汤而愈。

&emsp;&emsp;一妇人患前证，口干舌燥，内服清热，外敷寒凉，色黯不 ，胸中气噎，此内真寒而外假热也。彼疑素有痰火，不欲温补，余以参 各五钱，姜桂各二钱，一剂顿溃。又用大补药而愈。

&emsp;&emsp;一男子头项俱肿，虽大溃，肿痛益甚，兼作泻，烦躁不睡，饮食少思，其势可畏。诊其脉则毒尚在。与仙方活命饮二剂，肿痛退半，与二神丸及六君子汤加五味子、酸枣仁四剂，诸证少退，饮食少进，睡亦少得。又与参苓白术散数服，饮食顿进。再与十全大补汤加金银花、白芷，月余而瘥。（薛按）

