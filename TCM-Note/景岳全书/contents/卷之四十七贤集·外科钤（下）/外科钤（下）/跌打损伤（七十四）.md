## 跌打损伤（七十四）


&emsp;&emsp;凡跌打损伤，或从高坠下，恶血流于内，不分何经之伤，皆肝之所主。盖肝主血也，故凡败血凝滞，从其所属而必归于肝，多在胁肋小腹者，皆肝经之道也。若其壅肿痛甚，或发热自汗，皆当酌其虚实，而以调血行经之药治之。

&emsp;&emsp;脉法∶如《内经》曰∶肝脉搏坚而长，色不青，当病坠。若搏因血在胁下，令人呕逆。

&emsp;&emsp;《金匮》云∶寸口脉浮微而涩，然当亡血，若汗出。设不汗出者，当身有疮，被刀斧所伤，亡血故也。《脉经》云∶金疮出血太多，其脉虚细沉小者生，浮数实大者死。砍刺出血不止，其脉来大者，七日死，滑细者生。从高颠仆，内有瘀血，腹胀，脉坚强者生，小弱者死。

&emsp;&emsp;破伤有瘀血在内者，脉坚强实则生，虚小弱则死。若血亡过多者，脉细小则生，浮大数实则死。皆为脉病不相应故也。

&emsp;&emsp;治法∶凡胸满胁胀者，宜行血。老弱者，宜行血活血。腹痛者，宜下血。瘀血不溃，或溃而不敛，宜大补气血。若打扑坠堕稍轻，别无瘀血等证，而疼痛不止者，惟和气血，调经脉，其痛自止。更以养气血，健脾胃，则无有不效。亦有痛伤胃气作呕，或不饮食者，以四君子汤加当归、砂仁之类调之。若有瘀血不先消散，而加补剂，则成实实之祸。设无瘀血而妄行攻利，则致虚虚之祸。故凡此证，须察所患轻重，有无瘀血，及元气虚实，不可概行攻下，致成败证。盖打扑坠堕，皮肉不破，肚腹作痛者，必有瘀血在内，宜以复元活血汤攻之。老弱者，四物汤加红花、桃仁、穿山甲，补而行之。若血去多而烦燥，此血虚也，名曰亡血，宜补其血。如不应，当以独参汤补之。一、凡损伤不问老弱，及有无瘀血停积，俱宜服童便。以酒佐之，推陈致新，其功甚大。若胁胀，或作痛，或发热烦燥，口干喜冷，惟饮热童便一瓯，胜服他药。他药虽亦可取效，但有无瘀血恐不能尽识，反致误人，惟童便不动脏腑，不伤气血，万无一失。尝询之诸营操军，常有坠马伤者，何以愈之。俱对曰，惟服热童便即愈。此其屡试之验亦明矣。然惟胃虚作呕，及中寒泄泻者，不可服。大凡肿痛，或伤损者，以葱捣烂炒热罨之，或用生姜葱白同捣烂，和面炒热罨之尤妙。或用生姜陈酒糟同捣烂，炒热罨之亦可。外治损伤诸方，如秘传正骨丹、没药降圣丹、当归导滞散、黑丸子、本事接骨方、十味没药丸、洗损伤等十余方，俱有妙用，所当详察。

&emsp;&emsp;立斋曰∶予于壬申年，被重车碾伤，闷瞀良久复苏，胸满如筑，气息不通。随饮热童便一碗，胸宽气利，惟小腹作痛。吾乡银台徐东濠先生，与复元活血汤一剂，便血数升，肿痛悉退，更服养血气药而痊。戊辰年，公事居庸，见覆车被伤者七八人，仆地呻吟，一人未苏，予俱令以热童便灌之，皆得无事。

