## 类破伤风（七十七）


&emsp;&emsp;立斋曰∶大凡痈疽溃后，筋糜肉烂，脓血大泄，阳随阴散，或筋脉拘急，恶寒惕搦，甚者舌强口噤，项背反张，痰涎壅盛，便闭汗出，不时发热，此气血俱虚。而变见若此，虽与破伤风相类，而主治之法，但当大补血气。若果有风证，亦须以大补气血为主，而兼以治风之药。设若不审是非，而妄药之，则误矣。

&emsp;&emsp;司徒边华泉，肩患痈而发热，目直或 ，殊类中风，日晡热甚，脉益数，此足三阴气血亏损，虚火妄动也。用参、 、归、术、炙甘草，加酒炒黑黄柏、五味、麦冬、肉桂，四剂而愈，又数剂而敛。

&emsp;&emsp;一儒者，患腿痈，深蓄于内，肉色不变，久不穿溃，针出脓瘀五碗许，恶证骈臻，全类中风，此脾胃虚而变证也。用六君子汤加当归、炮姜，及圣愈汤，各四剂而安。又劳心不寐，用归脾汤而愈。（薛按）

