## 多骨疽（五十九）


&emsp;&emsp;立斋曰∶多骨疽者，由疮疡久溃，气血不能营于患处，邪气陷袭，久则烂筋腐骨，而脱出，属足三阴亏损之证也，用补中益气汤，以固根本。若阴火发热者，佐以六味丸，壮水之主，以镇阳光。阳气虚寒者，佐以八味丸，益火之源，以消阴翳。外以附子饼，葱熨法，祛散寒邪，补接营气，则骨自脱，疮自敛也。夫肾主骨，若肾气亏损，其骨渐肿，荏苒岁月，溃而出骨，亦用前法。若投以克伐之剂，复伤真气，鲜有不误者。

