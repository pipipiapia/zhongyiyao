## 翻花疮（七十二）


&emsp;&emsp;立斋曰∶翻花疮者，由疮疡溃后，肝火血燥生风所致。或疮口 肉突出，如菌大小不同，或出如蛇头长短不一治法，当滋肝补气，外涂藜芦膏， 肉自入。须候元气渐复，脓毒将尽，涂之有效，不然虽入而复溃。若误用刀针、蚀药、灸火，其势益甚，或出血不止，必致寒热呕吐等证，须大补脾胃为善。

&emsp;&emsp;判官张承恩，内股患痈将愈，翻出一肉如菌。余曰∶此属肝经风热血燥，当清肝热，养肝血。彼为不然，乃内用降火，外用追蚀而复翻，翻而复蚀，其肉益大，元气益虚，始信余言。遂内用栀子清肝散，外用藜芦膏而痊。

&emsp;&emsp;一上舍，素膏粱善怒，耳下结一核，从溃，而疮口翻张如菌， 连头痛，或胸胁作胀，或内热寒热。或用清热消毒之药，年余未瘥。余用补中益气汤、六味地黄丸而寻愈。

&emsp;&emsp;一男子背疮，敛如豆许，翻出肉寸余。用消浊割击法，屡去屡大，此肝经血虚风热。余用加味逍遥散三十余剂，涂藜芦膏而消，又用八珍汤，倍用参 归术而敛。

&emsp;&emsp;一妇人，素善怒，臂患痈，疮口出肉，长二寸许，此肝肾郁怒，气血虚而风内动也。用加味逍遥散，涂藜芦膏而愈。后因怒患处胀闷，遍身汗出如雨，此肝经风热，风能散气故耳。仍用前散，并八珍汤而愈。（俱薛按）

