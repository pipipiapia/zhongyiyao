## 脱疽（六十五）


&emsp;&emsp;立斋曰∶脱疽，以疔患于足，或足趾，重者溃脱，故名之。亦有患于手指者，名曰蛀节疔。重者腐去本节，轻者筋挛。此证固膏粱浓味，酒面炙爆，积毒所致，或不慎房劳，肾水枯竭，或服丹石补药，致有先渴而后患者，有先患而后渴者，皆肾水亏涸，不能制火也。此证情势虽小，其恶甚大，不问肿溃，皆须隔蒜灸之。不痛者，宜明灸之，庶得少杀其毒。凡初发而色黑不溃者，不治。毒延入腹者，不治。色黑不痛者，亦不治。色赤作痛自溃者，可治。若失解其毒，以致肉死色黑者，急斩去之。亦有因修手足口咬等伤而致者，若元气虚弱，或犯房事，或外涂寒凉，内服克伐，损伤脾胃，以致患处不溃，或黑延上足，亦多致死。重者须当用脚刀转解周骨，轻拽去之，使筋随骨出，而毒得泄，亦不痛。否则毒筋内断，虽去而仍溃。且偏僻之处，气血罕到，药难导达。况攻毒之剂，必先伤脾胃，反损元气，不若灸法为良。重者，须解去为善。故孙真人云∶在肉则割，在指则截。使不如此，则必致夭殁而害尤甚矣。况患处已坏，虽解不痛，又何惮而不为乎。患者当知之。若女人患此，又多因札缚，血脉不通，遂成死肉，惟当壮其脾胃，行其经络，生其血气则愈。

&emsp;&emsp;又《治法》曰∶色赤作痛者，元气虚而湿毒壅盛也，先用隔蒜灸，更用解毒药，如活命饮、托里散之属。仍速用补剂，如十全大补汤、加减八味丸，则毒瓦斯不致上侵，元气不致亏损，庶可保生。作渴者，宜滋阴降火。色黑者，不治。

&emsp;&emsp;崔氏方，治手足甲疽，或因修甲伤肉，或因损足成疮，溃烂上脚，用绿矾置铁板上，沸色赤如溶金色者为真，沸定，取出研末，以盐汤洗而搽之。

&emsp;&emsp;一男子，足趾患之， 痛色赤，发热，隔蒜灸之，更以人参败毒散去桔梗，加金银花、白芷、大黄，二剂痛止。又用十宣散去桔梗、官桂，加天花粉、金银花，数剂而痊。

&emsp;&emsp;一男子，足趾患之，色紫不痛，隔蒜灸五十余壮，尚不知痛，又明灸百壮始痛，更投仙方活命饮四剂，乃以托里药，溃脱而愈。

&emsp;&emsp;一膏粱之人，先作渴足热，后足大趾赤痛，六脉洪数而无力，左尺为甚，予谓此足三阴虚证，当滋化源为主。彼固服除湿败毒等剂，元气益虚，色黯延足。余乃朝用补中益气汤，夕用补阴八珍汤，各三十余剂，及桑枝灸，溃而脓清，作渴不止。遂朝以前汤送加减八味丸，夕用十全大补汤，三十余剂而痊。是时，同患此证，服败毒之药者，俱不效。

&emsp;&emsp;一膏粱人，年逾五十，亦患此，色紫黑，脚 痛，喜其饮食如故，动息自宁，为疮疡之善证，尚可治。遂以连翘消毒散六剂，更以金银花、甘草节、栝蒌二十余剂，患指溃脱，再以当归、川芎、连翘、生地、金银花、白芷，二十余剂而愈。

&emsp;&emsp;一刍荛，左足趾患一泡，麻木色赤，次日趾黑，五日其足黑冷，不知疼痛，脉沉细，此脾胃受毒所致。以飞龙夺命丹一服，翌日令割去足上死肉，割后骨始痛而可救。遂以十全大补汤治之而愈。盖死肉乃毒瓦斯盛，而拒绝营气所致。况至阴之下，气血难达。经曰风淫末疾，即此是也。向若攻伐之，则元气愈盛，邪气愈盛，乘虚上侵，必致不救。（俱薛按）

