## 臀痈（五十六）


&emsp;&emsp;马益卿曰∶臀痈证，臀居小腹之下，此阴中之阴也，道远位僻，虽曰多血，然气运不到，血亦罕来，中年之后，尤虑患此。才有肿痛，参之脉证，但见虚弱，便与滋补。气血无亏，可保终吉。

&emsp;&emsp;立斋曰∶凡治此者，毋伤脾胃，勿损脾气，但当以固根本为主。若 痛，尺脉紧而无力者，托之。肿硬痛甚者，隔蒜灸之，更以解毒。不作脓者，托里为主。不作脓而痛者，解毒为主。不溃或溃而不敛者，托里为主。

&emsp;&emsp;又《治法》曰∶若肿硬作痛者，形气虚而邪气实也，用托里消毒散。微肿微痛者，形气病气俱虚也，用托里散补之。欲作脓者，用内托羌活汤。若痛甚者，用仙方活命饮。大势既退，亦用托里消毒散。若脾虚不能消散，或不溃不敛者，六君子加芎、归、黄 。若阴虚不能消散，或作渴便淋者，六味丸加五味子。若阳虚不能溃，或脓清不能敛者，用补中益气汤。

&emsp;&emsp;气血俱虚者，十全大补汤。若肿硬未成脓者，用隔蒜灸，及活命饮。溃后，宜豆豉饼，及补中益气、十全大补二汤。若灸后大势已退，余毒未消，频用葱熨，以补其气，以消余毒为善。

&emsp;&emsp;又曰∶凡毒瓦斯已退不起者，但可补其血气，使脓速成而针去之，不可用内消之论。若肿高而软者，发于血脉，肿下而坚者，发于筋骨，肉色不变者，发于骨髓也。脓血大泄之后，当大补气血为先，虽有他证，以末治之。

&emsp;&emsp;巡按陈和峰，脾胃不健，常服消导之剂，左腿股及臀患肿。余曰∶此脾气虚而下注，非疮毒也，当用补中益气，倍加白术。彼惑于众人云，白术能溃脓，乃专以散肿消毒为主，而肿益甚，体益倦。余用白术一味煎饮而消。

&emsp;&emsp;儒者杨启元，左臀患此，敷贴凉药，肿彻内股。服连翘消毒散，左体皆痛。余以为足三阴亏损，用补中益气汤，以补脾肺；用六味丸加五味子，以补肝肾。股内消而臀间溃，又用十全大补汤而疮口敛。

&emsp;&emsp;一儒者， 肿痛甚，此邪毒壅滞，用活命饮、隔蒜灸而消。后因饮食劳倦，肿痛复作，寒热头痛，此元气虚而未能复也，与补中益气汤，频用葱熨法，两月而愈。

&emsp;&emsp;一男子，患臀痈作脓而痛，以仙方活命饮，二剂痛止。更以托里消毒散，脓溃而瘥。

&emsp;&emsp;一弱人，臀痈脓成不溃，以十全大补汤数剂始托起。乃针之，又二十余剂而愈。（薛按）

