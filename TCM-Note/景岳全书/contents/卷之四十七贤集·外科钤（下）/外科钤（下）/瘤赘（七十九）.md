## 瘤赘（七十九）


&emsp;&emsp;立斋曰∶《内经》云∶肝主筋而藏血，心裹血而主脉，脾统血而主肉，肺司腠理而主气，肾统骨而主水。若怒动肝火，血涸而筋挛者，自筋肿起，按之如筋，久而或有赤缕，名曰筋瘤。若劳役火动，阴血沸腾，外邪所搏而为肿者，自肌肉肿起，久而有赤缕，或皮俱赤者，名曰血瘤。若郁结伤脾，肌肉消薄，外邪所搏而为肿者，自肌肉肿起，按之实软，名曰肉瘤。若劳伤肺气，腠理不密，外邪所搏，而壅肿者，自皮肤肿起，按之浮软，名曰气瘤。

&emsp;&emsp;若劳伤肾水，不能荣骨，而为肿者，自骨肿起，按之坚硬，名曰骨瘤。夫瘤者，留也。随气凝滞，皆因脏腑受伤，气血乖违，当求其属，而治其本。大凡属肝胆二经结核，宜八珍加山栀、胆草，以养气血、清肝火；六味丸以养肺金、生肾水。若属肝火血燥，须生血凉血，用四物、二地、丹皮、酒炒黑胆草、山栀。若中气虚者，补中益气汤兼服之。若治失其法，脾胃亏损，营气虚弱，不能濡于患处，或寒气凝于疮口，营气不能滋养于患处，以致久不生肌而成漏者，悉宜调补脾气，则气血壮而肌肉自生矣。若不慎饮食起居，及七情六淫，或用寒凉蚀药，蛛丝缠，芫花线等法，以治其外，则误矣。

&emsp;&emsp;按瘤赘一证，如前薛论，已尽其略。然此五瘤之外，又惟粉瘤为最多，盖此以腠理津沫，偶有所滞，聚而不散，则渐以成瘤，是亦粉刺之属，但有浅深耳。深者在皮里则渐成大瘤也。余尝闻之，先辈曰，瘤赘既大，最畏其破。非成脓者，必不可开。开则牵连诸经，漏竭血气，最难收拾，无一可活。及详考薛按所载数人，凡其破溃者，皆至不治，诚信然也，不可不知。兹纪予于三旬之外，忽于臀下肛门前骨际皮里生一小粒，初如绿豆许，不以为意，及半年而如黄豆矣，又一年而如皂子，复如栗矣。此时乘马坐椅皆有所碍，而渐至痛矣。然料此非敷药可散，又非煎药可及，使其日渐长大，则如升如斗悬挂腰股间，行动不便，岂不竟成废物乎。抱忧殊甚，谋之识者，皆言不可割刺，恐为祸不少。予熟筹数月，莫敢妄动。然窃计，此时乘小不取，则日后愈大愈难矣，将奈之何。尝见人臀股间受箭伤者，未必即死，此之利害不过如是，遂决意去之。一日饮酒微醺，乘醉以柳叶针刺之，所出者皆如豆腐白皮之属，盖即粉瘤也。刺后顿消，予甚快然。又两日后，则肿如热痈，予以会通膏贴三日，脓溃而愈，予又快然。不两日又肿起，更热更大，予则大惧大悔，谓瘤赘诚不可刺也。然而无奈，复以会通膏贴之，又三日而大溃，则溃出一囊如鱼胞者，然后收口全愈。今愈后数十年，此间仍有一小窍，诚险证也。向非予之勇决，则此后不知作何状，使开之再迟则真有不可收拾矣。是以病不早治，则不知所终，此亦可为治病者之鉴。（新按）一、刺灸法∶向一人于眼皮下弦，生一小瘤，初如米粒，渐大如豆。其人疑畏，求治于外科，彼用攒针三四枚，翻转眼皮，刺其内膜，少少出血，如此二三次，其瘤日缩，竟得尽消。

&emsp;&emsp;又一人于手臂上生一瘤，渐大如龙眼，其人用小艾于瘤上灸七壮，竟尔渐消不长，亦善法也。

&emsp;&emsp;或用隔蒜灸之，亦无不可。一、凡于不便处有生此物者，当以此二法酌宜用之。大都筋脉宜灸，血病宜刺，或有以萝卜子、南星、朴硝之类敷而治者，亦可暂消。若欲拔根，无如前法。

&emsp;&emsp;蛛丝缠法∶可治瘤赘，未甚大者，其法最妙。予尝见一人于腹上生一瘤，其大如胡桃，一治者取珠丝捻成粗线，缠扎其根。数日其丝渐紧，瘤根渐细，屡易屡细，不十日意尔脱落，诚奇法也。可见诸线日松，惟蛛丝日紧，物理之妙，有当格致者如此。然亦缠治宜早，若形势既大，恐不宜也。

&emsp;&emsp;薛氏按曰∶一男子左腿外侧近臀肿一块，上有赤缕三年矣。饮食起居如常，触破涌出脓血，发热恶寒，此胆经受证，故发于腿外侧。诊其脉，左尺洪数，左关弦洪，此肾水不能生肝木，用补中益气汤、六味地黄丸而愈痊。

&emsp;&emsp;一男子小腹患之，脓水淋漓，此足三阴之证，用补中益气汤加麦冬、五味，以培脾土，用六味地黄丸，以生肾水，更用芦荟丸，以清肝火而敛。

&emsp;&emsp;一老儒，眉间患之三年，其状如紫桃下坠盖目，按之如水囊，此肝脾之证，脓瘀内溃而然耳。遂刺出血脓，目即开。以炒黑胆草、山栀、芎、归、芍药、柴胡、白术、茯苓等药而愈。

