## 脚发（六十六）


&emsp;&emsp;立斋曰∶脚发之证，属足三阴精血亏损，或足三阳湿热下注。若色赤肿痛而溃脓者，属湿热下注，为可治。若色微赤微肿而脓清者，属精血亏损，为难治。若黑黯不肿痛，不溃脓，烦热作渴，小便淋漓者，阴败末传恶证也，为不治。治法∶湿热下注者，先用隔蒜灸、活命饮，以解壅毒，次服益气汤、六味丸，以补精气。若色黯不痛者，着肉灸、桑枝灸，以行壅滞，助阳气；更用十全大补汤，八味丸，以壮脾土，滋化源，多有生者。若专治其疮，复伤生气，吾未见其生者。

&emsp;&emsp;阁老靳介庵，脚趾缝作痒，出水肿 ，脚面敷止痒之药不应，服除湿之药益甚。余以为阴虚湿热下注，用六味地黄丸、补中益气汤而愈。

&emsp;&emsp;大参李北溪，左足赤肿作痛，此足三阳经湿热下注。先用隔蒜灸，与活命饮一剂，其痛顿止，灸患处出水，赤肿顿消。次用托里消毒散四剂，灸患处，出脓而愈。

&emsp;&emsp;一儒者患此，肿硬色白，两月余矣。此足三阴亏损，为外寒所侵也，用大防风汤，及十全大补汤，兼服而消。后场屋不利，饮食劳倦，前证复作，盗汗内热，饮食不化，便滑肌瘦，此脾土虚寒，而命门火不能相生。用八味丸、益气汤，百余剂，喜其年壮得愈。

&emsp;&emsp;一男子，脚心发热，作渴引饮，或用四物芩连知柏之类，腹痛作呕，烦热大渴，此足三阴亏损，前药复伤脾胃也。先用六君加炮姜，数剂而脾胃醒，再用补中益气加茯苓、半夏，而脾胃健，乃以加减八味丸，兼服半载而愈。

&emsp;&emsp;一儒者，脚心发热作痒，以滚汤浸渍而出水，肌体骨立，作渴吐痰，此脾肾虚而水泛为痰也。服益气汤、六味丸年余，元气复而诸证愈。（俱薛按）

