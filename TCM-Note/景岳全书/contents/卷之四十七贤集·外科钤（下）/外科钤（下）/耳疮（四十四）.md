## 耳疮（四十四）


&emsp;&emsp;立斋曰∶耳疮，属少阳三焦经，或足厥阴肝经，血虚风热，或肝经燥火风热，或肾经虚火等因。若发热 痛，属少阳厥阴风热，用柴胡清肝散。若内热痒痛，属二经血虚，用当归川芎散。若寒热作痛，属肝经风热，用小柴胡汤加山栀、川芎。若内热口干，属肾经虚火，用加减地黄丸。如不应，用加减八味丸，余当随证治之。

&emsp;&emsp;愚按，薛氏所治耳证，凡气虚者，以补中益气汤加山栀、黄芩。血虚者，用八珍汤加柴胡、丹皮。肝火血虚者，用栀子清肝散。怒动肝火者，用加味逍遥散。肝脾受伤者，朝用加味归脾汤，暮用加味逍遥散。此其治之大约也。予尝治一儒者，年近三旬，素有耳病，每年常发，发必肿溃。至乙亥二月，其发则甚，自耳根下连颈项，上连头角，耳前耳后莫不肿痛。诸医之治，无非散风降火。至一月后，稠胀鲜血自耳迭出，每二三日必出一酒钟许。然脓出而肿全不消，痛全不减，枕不可近，食不可加，气体俱困，自分其危，延余治之。察其形气，已大不足。察其病体，则肿痛如旧，仍若有余。察其脉息则或见弦急，或见缓弱。此非实热可知，然脉不甚紧而或时缓弱，亦得溃疡之体，尚属可治。遂先以六味汤二三剂，而元气稍振；继以一阴煎加牛蒡、茯苓、泽泻，仍倍加白蒺藜为君，服五十余剂，外用降痈散，昼夜敷治，两月而后愈。盖此证虽似溃疡有余，而实以肝肾不足，上实下虚一奇证也，故存识之。（薛按）

