## 流注（五十七）


&emsp;&emsp;立斋曰∶流注之证，多因郁结，或暴怒，或脾气虚湿气逆于肉理，或腠理不密，寒邪客于经络，或湿痰，或闪扑，或产后瘀血流注关节，或伤寒余邪未尽为患，皆因真气不足，邪得乘之，故气凝血聚为患也。然此证，或生于四肢关节，或生于胸腹腰臀，或结块，或漫肿，或痛，或不痛，悉宜用葱熨法，及益气养营汤，固其元气，则未成者自消，已成者自溃，可全愈也。若不补气血及节饮食，慎起居，戒七情，而专用寒凉克伐者，俱不治。又《治法》曰∶常治此证，凡暴怒所致，胸膈不利者，调气为主。抑郁所致而不痛者，宜调经脉，补气血。肿硬作痛者，行气和血。溃而不敛者，补气血为主。伤寒余邪未尽者，和而解之。脾气虚，湿热凝滞肉理者，健脾除湿为主。闪跌，瘀血凝滞为患者，和血气，调经络。寒邪所袭，筋挛骨痛，或遍身痛，宜温经络，养血气。若久而不敛，疮口无阳者，宜豆豉饼或附子饼灸之，以祛散寒邪，接补阳气。或外用琥珀膏贴之。若内有脓管，或生瘀肉，而不敛者，用针头散腐之自愈，锭子尤效。

&emsp;&emsp;《医林集要》云∶骨疽乃流注之败证也。如用凉药，则内伤其脾，外冰其血。脾主肌肉，脾气受伤，饮食必减，肌肉不生。血为脉络血，受冰则气血不旺，而愈滞。宜用理脾，脾健则血自生，而气自营运矣。又有白虎飞尸，留连周期，或展转数岁，冷毒朽骨出尽自愈。若附骨腐者可痊，正骨腐则为终身废疾矣。有毒自手足，或头面肿起，或兼疼痛，上至颈项骨节去处，如疡 贯珠，此风湿流气之证也，宜以加减小续命汤，及独活寄生汤治之。有两膝肿痛起，或至遍身骨节疼痛者，此风湿痹，又名历节风，宜附子八物汤治之。又有结核在项腋，或两乳旁，或两胯软肉处，名曰 痈，属冷证也。又有小儿宿痰失道，致结核于颈项臀膊胸背之处，亦令证也，俱宜热药敷贴。以上诸证，皆缘于肾。肾主骨，肾虚则骨冷，而为患也。所谓骨疽，皆起于肾，亦以其根于此也，故用大附子以补肾气，肾实则骨有生气，而疽不附骨矣。

&emsp;&emsp;一男子，臀肿一块微痛，脉弦紧，以疮科流气饮，四剂而消。

&emsp;&emsp;一妇人，暴怒，腰肿一块，胸膈不利，时或气走作痛，用方脉流气饮，数剂而止，更以小柴胡汤对四物加香附、贝母，月余而愈。

&emsp;&emsp;一妇人，禀弱性躁，胁臂肿痛，胸膈痞闷，服流气败毒药反发热，以四七汤数剂，胸宽气利。以小柴胡汤对四物加陈皮、香附，肿痛亦退。大抵妇人性情执着，不能宽解，多被七情所伤，遂致遍身做痛。或肢节肿痛，或气填胸满，或如梅核塞喉咽吐不出，或痰涎壅盛，上气喘急，或呕逆恶心，甚者渴闷欲绝。产妇多有此证。宜服四七汤，先调滞气，更以养血之药。若因忧思致小便白浊者，用此汤吞青州白丸子，屡效。

&emsp;&emsp;一老人，伤寒表邪未尽，股内患肿发热，以人参败毒散二剂热止。灸以香附饼，又小柴胡汤加二陈、羌活、川芎、归、术、枳壳，数剂而散。

&emsp;&emsp;一男了，退患溃而不敛，用人参养营汤及附子饼，更以补剂煎膏贴之，两月余而愈。

&emsp;&emsp;一男子，腿患肿，肉色不变，不痛，脉浮而滑，以补中益气汤加半夏、茯苓、枳壳、木香饮之，以香附饼熨之。彼谓气无补法，乃服方脉流气饮，虚愈甚。复求治，以六君了汤加芎归数剂，饮食少进。再用补剂，月余而消。夫气无补法，俗论也。以其为病痞塞，似难于补，殊不知卫气虚而不能营运，则邪气滞而为病。经云∶壮者气行则愈，怯者弱者则着而为病。苟不用补法，元气何由而行乎。

&emsp;&emsp;一妇人，腿患筋挛骨痛，诸药不应，脉迟紧，用大防风汤，二剂顿退，又二剂而安。又一妇人亦然，先用前汤二服，更服黑丸子而痊。此二患若失治，必溃成败证。

&emsp;&emsp;一男子，肩胛患之，微肿，形劳气弱，以益气养营汤服黑丸子，以及木香生地黄作饼，覆患处熨之，月余脓成。针之，仍服前药而愈。

&emsp;&emsp;一男子，臂肿，筋挛骨痛，年余方溃，不敛，诊其脉更虚，以内塞散一料少愈，以十全大补汤，及附子饼灸之而愈。《精要》云∶留积经久，极阴生阳，寒化为热。以此溃多成痿，宜早服内塞散排之。

&emsp;&emsp;一男子，臂患出腐骨三块，尚不敛，发热作渴，脉浮大而涩，乃气血俱损，须多服生血气之药，庶可保全。彼惑于火尚未尽，仍用凉药内服外敷，几危，求治。其形甚瘁，其脉愈虚，先以六君子汤加芎归，月余饮食渐进。以八珍汤加肉桂三十余剂，疮色乃赤。更以十全大补汤，外以附子饼灸之，仅年而瘥。（薛按）

