## 下疳疮（六十）


&emsp;&emsp;下疳一证，本肝肾湿热证也。若无外因而病者，不过去其湿热，或滋真阴。湿热既清，其疮自愈，无足虑也。惟感触淫毒而患者，毒有浅深，则病有微甚，皆宜用百草煎熏洗，外以螵蛸散敷之，则轻者自愈。若湿热甚，而为肿为痛者，宜用芍药疾藜煎，兼而治之。如毒甚者，必用萆 汤方可。若感触淫邪毒，自少阴直入精宫者，不易愈。即治如前法，然必见便毒、广疮发出，而后下疳始愈。既见疮毒，即当于本证条下，求法治之。

&emsp;&emsp;余尝治一少年，因偶触秽毒，遽患下疳，始溃龟颈，敷治不效，随从马口延入尿管，以渐而深，直至肛门，逐节肿痛，形如鱼骨。每过夜则脓结马口，胀不得出，润而通之，则先脓后尿，敷洗皆不能及，甚为危惧。余尝遇一山臾，传得槐花蕊方，因以治之，不十日而茎根渐愈，半月后即自内达外，退至马口而全愈。疳愈后，即见些微广疮，复以五加皮饮，十余剂而全愈。向彼传方者曰∶此方善治淫疮热毒，悉从小便泄去，所以能治此疳，但服此者，可免终身疮毒后患。然犹有解毒奇验，则在疮发之时，但见通身忽有云片红斑，数日而没者，即皆疮毒应发之处。疮毒已解，而疮形犹见，是其验也。予初未之信，及此人疮发之时，疮固不多，而通身红斑果见，凡两日而没。予始知疮之有奇，一至如此。（新按）立斋曰∶下疳，属肝经湿热下注，或阴虚火燥治法，肿痛发热者，血虚而有热也，四物汤加柴胡、山栀。肿痛寒热者，肝经湿热也，小柴胡汤加龙胆草、黄连。肿痛便涩者，湿热壅滞也，龙胆泻肝汤。肿痛腐溃者，气血虚而有火也，八珍汤加山栀、柴胡。日晡热甚者，阴血虚而有火也，小柴胡汤加参、术、芎、归。日晡倦怠者，阳气虚而下陷也，补中益气汤。有经久不愈而发寒热者，肾水不能生肝木也，宜六味丸。若筋缩或纵，或为痒痛，或出白津，此筋疝也，用龙胆泻肝汤。气虚者，补中益气汤加炒山栀、炒龙胆。阴虚火燥者，用六味丸。茎中痒，出白津，用补中益气汤，与清心莲子饮间服。盖此证，肝经阴虚为本，肿痛寒热等证为标，须用六味丸，以生肝血。凡脾土虚不能生金水，而见一切肝证者，当佐以补中益气汤加麦门冬，以滋化源。

&emsp;&emsp;一男子肿痛不消。一男子溃而肿痛发热，小便秘涩，日晡或热。一小儿肿痛，诸药不应。俱以小柴胡汤吞芦荟丸，数服而愈。

&emsp;&emsp;一小儿，十五岁，患前证，杂用消毒之药，虚证悉具，二年余矣。询之乃禀所致，用萆汤，月余诸证渐愈。又用补阴八珍汤、补中益气二汤而痊。

&emsp;&emsp;庶吉士刘华甫，或茎中作痛，或窍出白津，或小便秘涩。先用小柴胡汤加山栀、泽泻、黄连、木通、胆草、茯苓二剂，以清肝火，导湿热，诸证渐愈。后因劳倦，忽然寒热，此元气复伤也，用补中益气而安。又用六味丸，以生肝血滋肾水而全愈。

&emsp;&emsp;一男子，玉茎肿痛，小便如淋，自汗，甚苦，时或尿血少许，尺脉洪数，按之则涩。

&emsp;&emsp;先用清心莲子饮加牛膝、山栀、黄柏、知母、柴胡，数剂少愈，更以滋肾丸，一剂而痊。《玉机微义》曰∶如自汗小便少，不可以药利之。既已自汗，则津液外亡，小便自少。若再利之，则营卫枯竭，无以制火，而烦热愈甚，当俟热退汗止，小便自行也。兼此证，乃阳明经病，大忌利小便。（俱薛按）

&emsp;&emsp;橡斗子二个，合盛黄丹令满，以乱发浓缠定，烧烟尽为度，同研为细末。先用葱白热浆水，洗疮脓尽，次上药。甚者不过三次，如神。

&emsp;&emsp;下疳，疮内毒盛者，必须治内方愈。外治者，须螵蛸散，或此方亦佳。

&emsp;&emsp;人中白（生用） 官粉（ 黄） 红丹（飞炒）

&emsp;&emsp;上等分为末，先用药汤或浓茶洗净，然后敷药。每日二三次，或用猪油，或用蜜水调敷之。

