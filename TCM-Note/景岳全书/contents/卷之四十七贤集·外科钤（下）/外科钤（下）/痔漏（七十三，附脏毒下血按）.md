## 痔漏（七十三，附脏毒下血按）


&emsp;&emsp;丹溪曰∶漏疮，须先服补药，以生气血，即参 归术芎，大剂为主。外以炮附子为末，唾津和为饼，如三钱浓，安疮上，以艾炷灸之。漏大艾炷亦大，漏小艾炷亦小，但灸令微热，不可令痛，干前易之，如因则止，来日如前，再灸直至肉平为效。亦有用附片灸之，以补气血药作膏贴之。

&emsp;&emsp;立斋曰∶痔，属肝脾肾三经，凡阴经亏损者难治，多成漏证。若肺与大肠二经，风热湿热者，热退自愈。若不守禁忌者，亦成漏证。此因醉饱入房，筋脉横解，精气脱泄，热毒乘虚流注。或淫极强固其精，以致木乘火势而侮金。或炙爆浓味过多，或劳伤元气，阴虚火炽，皆成斯疾。若破而不愈，即成漏矣。有串臀者，有患阴者，有患肠者，有秽从疮口而出者，形虽不同，治颇相似。其肠头肿成块者，湿热也。作痛者，风热也。大便燥结者，火也。溃而为脓者，热胜血也。当各推其所因而治之。

&emsp;&emsp;《治法》曰∶初起 痛便秘，小便不利者，宜清热凉血，润燥疏风。若气血虚，而为寒凉伤损者，宜调养脾胃，滋补阴精。大便秘涩，或作痛者，润燥除湿。肛门坠痛者，泻火导湿。下坠肿痛而痒者，祛风胜湿。小便涩滞肿痛者，清肝导湿。其成漏者，养元气，补阴精为主。大凡痔漏下血，服凉血药不应者，必因中气虚不能摄血，非补中升阳之药不能愈，切忌寒凉之剂。亦有伤湿热之食，成肠 而下脓血者，宜苦寒之剂内疏之。脉弦绝涩者，难治，滑大柔和者，易治。经云∶因而饱食，筋脉横解，肠 为痔。其属肝脾肾也明矣。若有患痔而兼疝，患疝而兼下疳，皆属肝肾不足之变证，但用地黄丸、益气汤，以滋化源为善。若专服寒凉治火者，无不致祸。

&emsp;&emsp;一男子，患痔成漏，每登厕则痛，以秦艽防风汤加条芩、枳壳，四剂而愈。以四物加升麻、芩、连、荆、防，不复作。

&emsp;&emsp;一男子，患痔漏，每登厕则肛门下脱作痛，良久方收，以秦艽防风汤，数剂少愈。乃去大黄加黄 、川芎、芍药，而痛止。更以补中益气汤，二十余剂后，再不脱。

&emsp;&emsp;一儒者，脓血淋漓，口干作渴，晡热便血，自汗盗汗。余谓此肝肾阴虚也，不信。仍服四物芩连知柏之类，食少泄呕。余先用补中益气汤加茯苓、半夏、炮姜，脾胃渐醒。后用六味丸朝夕服，两月余，诸证悉愈。

&emsp;&emsp;一男子患此，服寒凉之剂，清晨去后不实，食少体倦，口干作渴，小腹重坠。余用补中益气汤而下坠顿止，用四神丸而食进便实，用地黄丸而疮寻愈。（俱薛按）一男子，脏毒下血，服寒凉败毒药，不惟不能止，且饮食日减，肢体愈倦，脉数而涩。

&emsp;&emsp;先以补中益气汤，数剂少止。更以六君子汤加升麻、炮姜，四剂而止。乃去炮姜加芎、归，月余脾胃亦愈。尝治积热成风下血者，先以败毒散散之。胃寒气弱者，用四君子汤，或参苓白术散补之，并效。

&emsp;&emsp;一男子，脏毒下血，脾气素弱，用六君子汤加芎归、枳壳、地榆、槐花，治之而愈。后因谋事血复下，诸药不应。余意，思虑伤脾所致，遂投以归脾汤，四剂而痊。大抵此证所致之由不一，当究其因而治之。丹溪云芎归汤一剂，乃调血之上品。热加赤茯苓、槐花，冷加白茯苓、木香，此则自根自本之论也。虽然血气出于谷气，故大肠下血，以胃药收功，宜四君子汤，或参苓白术散，以枳壳散、小乌沉汤和之，胃气一回，血自循经络矣。

&emsp;&emsp;凡肠风者，邪气外入，随感随见。脏毒者，蕴积毒久而始见。又云，人惟坐卧风湿，醉饱房劳，生冷停寒，酒面积热，以致营血失道，渗入大肠，此肠风脏毒之所由作也。挟热下血者，清而色鲜。挟冷下血者，浊而色黯。清则为肠风，浊者为脏毒。先便而后血者，其来远。先血而后便者，其来近。治法大要，先当解散脾胃风邪。热则败毒散；冷则不换金正气散，加川芎当归，后随其冷热治之。

&emsp;&emsp;一妇人，素患痔漏，每因热则下血数滴，以四物汤加黄连，治之即愈。后为大劳，疮发肿痛，经水不止，脉洪大无力。此劳伤血气，火动而然也。用八珍汤加芩、连、蒲黄，二剂而止。后去蒲黄芩连加地骨皮，数剂而安。丹溪曰∶妇人崩中者，由脏府伤损冲任二脉，血气俱虚故也。若劳动过极，脏府俱伤，以致冲任气虚，不能约制经血，故忽然而下，谓之崩中暴下，治宜大补气血之药，举养脾胃，微加镇坠心火之剂，以治其心，补阴泻阳，经自正矣。（俱薛按）

&emsp;&emsp;枯痔水澄膏 如神千金方 三品锭子 羊胆膏 熊胆膏外 水银枣子膏 蜗牛膏一方∶凡痔疮初起，痛痒不止，以旧布鞋底烘热，频频熨之，冷则再烘再熨，其痛痒则止。

&emsp;&emsp;命门灸七壮，治五种痔漏。长强灸，随年壮，治五痔便血最效。

&emsp;&emsp;一法∶治痔疾大如胡瓜，贯于肠头，发则疼痛僵仆，先以荆芥汤洗之，次以艾灸其上三五壮，若觉一道热气贯入肠中，必大泻鲜血秽血，一时许觉痛甚，后其疾乃愈。

