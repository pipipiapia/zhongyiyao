## 囊痈（六十三）


&emsp;&emsp;立斋曰∶囊痈，属肝肾二经，阴虚湿热下注也。肿痛未作脓者，疏肝导湿。肿硬发热者，清肝降火。已溃者，滋阴托里。大抵此证，属阴道亏，湿热不利所致，故滋阴除湿药不可缺。常治肿痛小便秘涩者，用除湿为主，滋阴佐之。肿痛已退，便利已和者，除湿滋阴药，相兼用之。欲其成脓，用托里为主，滋阴佐之，候脓成，即针之，仍用托里滋阴。湿毒已尽者，专用托里。如脓清，或多，或敛迟者，用大补之剂，及豆豉饼灸之。若溃后，虚而不补，少壮者成漏，老弱者不治。脓清作渴脉大者，亦不治。

&emsp;&emsp;又法曰∶若小便涩滞者，先用分利，以泄其毒，继补阴，以令其自消。若湿热退，而仍肿痛，宜补阴托里，以速其脓。脓肿而便秘者，热毒壅闭也，先用托里消毒散，后用针以泄之，脓去即解。若脓去而肿痛不减者，热毒未解也，用清肝益营汤。口干而小便数者，肾经虚热也，六味丸。内热晡热者，肝经血虚也，四物加参、术。体倦食少者，脾气虚热也，补中益气汤。脓水清稀者，气血俱虚也，十全大补汤。此证虽大溃，而睾丸悬露，治得其法，旬日间肉可渐生而愈。若专攻其疮，阴道益虚，则肿者不能溃，溃者不能敛，少壮者成痼疾，老弱者多致不起。亦有患痔久漏，而串及于囊者，当兼治其痔，切忌寒药克伐，亏损胃气。

&emsp;&emsp;马益卿曰∶囊痈者，湿热下注也。有作脓者，此浊气下流入渗道，因阴道或亏，水道不利而然。脓尽自安，不药可也，惟在善于调摄耳。又有因腹肿渐流入囊，肿甚而囊自裂开，睾丸悬挂水出，以麸炭末敷之，外以紫苏包裹，仰卧而养之。痈疽入囊者，予尝治数人，悉以湿热入肝经施治，而用补阴佐之，虽脓溃皮脱，睾丸悬挂，皆不死。

&emsp;&emsp;一男子患此，未作脓而肿痛，以加味龙胆泻肝汤，二剂少愈，更以四物汤加木通、知母、黄柏而愈。

&emsp;&emsp;一男子， 肿痛甚，小便涩，发热脉数，以龙胆泻肝汤，倍用车前子、木通、茯苓，四剂势去其半。仍用前汤，止加黄柏、金银花四剂，又减二三，便利如常。唯一处不消，此欲成脓也。再用前汤加金银花、白芷、皂角刺六剂。微肿痛，脉滑数，乃脓已成，令针之，肿痛悉退。投滋阴托里药，及苏叶末敷之而愈。

&emsp;&emsp;一膏粱之客，阴囊肿胀，小便不利，此中焦积热，乘虚下注，先用龙胆泻肝汤，加黄柏、牛膝，四剂渐愈，后用补阴八珍汤，加柴胡、山栀而愈。后不守禁忌，前证复作，仍用补阴八珍汤、补中益气汤、六味丸而痊。又因劳倦发热，自用四物、黄柏、知母之类，虚证悉具，疮口大开。余谓五脏气血俱虚也，朝用补中益气，夕用六君加当归各五十余剂，疮口始敛，又用六味丸，调补而愈。

&emsp;&emsp;儒者陈时用，考试不利，一夕饮烧酒入房，其妻不纳，翌日阴囊肿胀 痛，遣人求治，与清肝火除湿热之剂。城门夜闭，不及归服。翌日报云，夜来阴囊悉腐，玉茎下面贴囊者亦腐，此肝火挟酒毒而湿热炽盛也。仍以清肝火除湿之剂加参、 、归、术四剂，腐肉尽脱，睾丸悬挂，用大补气血并涂当归膏，囊茎全复而愈。

&emsp;&emsp;一男子，醉而入房，阴囊肿胀大如斗，小腹胀闷，小水淋赤，发热口干，痰涎壅盛，此膀胱阴虚，酒毒所乘也。用六味丸料加车前、牛膝作饮，下滋肾丸，诸证顿退。再加五味、麦冬，二剂而愈。却以补中益气加麦冬、五味，调理而瘳。若全用淡渗，复损真阴，决致不起。（俱薛按）

