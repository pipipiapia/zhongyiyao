## 胃脘痈（五十二）


&emsp;&emsp;立斋引《圣济总录》云∶胃脘痈，由寒气隔阳，热聚胃口，寒热不调，故血肉腐坏。以气逆于胃，故胃脉沉细，以阳气不得上升，故人迎热甚，令人寒热如疟，身皮甲错，或咳嗽，或呕脓唾血。若脉见洪数，脓已成也，急宜排之。设脉迟紧，其脓未就，有瘀血也，急下之。否则邪毒内攻，腐烂肠胃矣。丹溪云∶内疽者，因饮食之毒，七情之火，相郁而发，用射干汤主之。愚常以薏苡仁汤、牡丹皮散、太乙膏选用之，亦效。若吐脓血，饮食少思，宜助胃壮气为主，而佐以前法，不可专治其疮。

