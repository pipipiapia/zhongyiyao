## 肠痈（五十四）


&emsp;&emsp;孙真人云∶肠痈为病，小腹重强，按之则痛，小便如淋，时时汗出，复恶寒，身皮甲错，腹皮急如肿，甚者腹胀大，转侧有水声。或绕脐生疮，或脓从脐出，或大便脓血。脉洪数者，已有脓也，血下则安。若妄治者，必杀人。

&emsp;&emsp;陈无择曰∶肠痈为病，身甲错，腹皮急，按之濡，始肿状，腹无聚积，身无热。脉数，此为肠内有脓，久积阴冷所成也，故《金匮》有用附子温之。其脉迟紧者，脓未成，可下之，当有血。洪数者，脓已成，不可下，此以内结热所成也，故《金匮》有用大黄利之。

&emsp;&emsp;《千金方》灸法∶曲两肘，正肘头锐骨，灸百壮，下脓血而安。

&emsp;&emsp;一男子，里急后重，下脓胀痛，此脾气下陷也，用排脓散、蜡矾丸而愈。后因劳役，寒热体倦，用补中益气汤而安。

&emsp;&emsp;一妇人，脓成腹胀痛，小便不利，脉滑数，此脓毒内溃也。服太乙膏三钱，脓下升许，胀痛顿退。更以神效栝蒌散，二剂而全退。又以蜡矾丸及托里药，十余剂而安。

&emsp;&emsp;一产妇小腹疼痛，小便不利，以薏苡仁汤，二剂痛止。更以四物汤加桃仁、红花，下瘀血升许而愈。

&emsp;&emsp;一妇人产后恶露不尽，小腹患痛，服瓜子仁汤，下瘀血而痊。凡瘀血停滞，宜急治之，缓则腐化为脓，最难治疗。若使流注骨节，则患骨疽，失治，多为败证。（薛按）

