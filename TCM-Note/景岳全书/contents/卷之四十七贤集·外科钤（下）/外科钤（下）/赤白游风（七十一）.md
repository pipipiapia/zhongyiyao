## 赤白游风（七十一）


&emsp;&emsp;立斋曰∶赤白游风，属脾肺气虚，腠理不密，风热相搏，或寒闭腠理，内热拂郁，或因虚火内动，外邪所乘，或肝火血热，风热所致。）治法∶若风热用小柴胡汤加防风、连翘。血热，用四物汤加柴胡、山栀、丹皮。风热相搏，用荆防败毒散。内热外寒，用加味羌活汤。

&emsp;&emsp;胃气虚弱，用补中益气汤加羌活、防风，及消风散。血虚，用加味逍遥散。阴虚，逍遥散、六味丸。肝肾虚热，用六味丸，则火自息，风自定，痒自止。若用祛风辛热之剂，则肝血愈燥，风火愈炽，元气愈虚，腠理不闭，风客内淫，肾气受伤，相火翕合，血随火耗，反为难治矣。

&emsp;&emsp;一男子，秋间发疙瘩，此元气虚而外邪所侵也。先用九味羌活汤二剂，又用补中益汤加羌防而愈。后不慎起居，盗汗晡热，口干唾痰，体倦懒言，用补中益气汤，加减八味丸而愈。

&emsp;&emsp;一妇人，身如丹毒，搔破脓水淋漓，热渴头晕，日晡益甚，用加味逍遥散而愈。

&emsp;&emsp;一女子，赤晕如霞，作痒发热，用加味小柴胡汤，加生地、连翘、丹皮而愈。（俱薛按）

