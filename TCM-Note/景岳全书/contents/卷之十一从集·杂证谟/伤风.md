## 伤风


&emsp;&emsp;《骨空论》曰∶风者，百病之始也。风从外入，令人振寒，汗出头痛，身重恶寒。治在风府，调其阴阳。不足则补，有余则泻。

&emsp;&emsp;《阴阳应象大论》曰∶邪风之至，疾如风雨。

&emsp;&emsp;《太阴阳明论》曰∶阳受风气，阴受湿气。伤于风者，上先受之；伤于湿者，下先受之。

&emsp;&emsp;《岁露论》曰∶贼风邪气，乘虚伤人。

&emsp;&emsp;《八正神明论》曰∶正邪者，身形若用力汗出，腠理开，逢虚风，其中人也微。故莫如其情，莫见其形。

&emsp;&emsp;《平人气象论》曰∶脉滑曰风。

&emsp;&emsp;《风论》曰∶风气藏于皮肤之间，内不得通，外不得泄。风者善行而数变，腠理开则洒然寒，闭则热而闷，其寒也则衰饮食，其热也则消肌肉。故使人 栗而不能食，名曰寒热。

&emsp;&emsp;《评热病论》曰∶劳风法在肺下，其为病，使人强上冥视，唾出若涕，恶风而振寒，此为劳风之病。巨阳引精者三日，中年者五日，不精者七日，咳出清黄涕，其状如脓，大如弹丸，从口中若鼻中出。不出则伤肺，伤肺则死也。（此节有说在咳嗽门）

&emsp;&emsp;伤风之病，本由外感，但邪甚而深者，遍传经络，即为伤寒；邪轻而浅者，止犯皮毛，即为伤风。皮毛为肺之合而上通于鼻，故其在外则为鼻塞声重。甚者并连少阳、阳明之经，而或为头痛，或为憎寒发热；其在内则多为咳嗽，甚则邪实在肺，而为痰为喘。有寒胜而受风者，身必无汗而多咳嗽，以阴邪闭郁皮毛也。有热胜而受风者，身必多汗，恶风而咳嗽，以阳邪开泄肌腠也。有气强者，虽见痰嗽，或五六日，或十余日，肺气疏则顽痰利，风邪渐散而愈也。有气弱者，邪不易解而痰嗽日甚，或延绵数月，风邪犹在，非用辛温，必不散也。有以衰老受邪，而不慎起居，则旧邪未去，新邪继之，多致终身受其累，此治之尤不易也。盖凡风邪伤人，必在肩后颈根、大杼、风门、肺俞之间，由兹达肺，最近最捷，按而酸处，即其径也。故凡气体薄弱，及中年以后血气渐衰者，邪必易犯，但知慎护此处，或昼坐则常令微暖，或夜卧则以衣帛之类密护其处，勿使微凉，则可免终身伤风咳嗽之患。此余身验切效之法，谨录之以告夫惜身同志者。

&emsp;&emsp;凡伤风咳嗽多痰，或喘急呕恶者，宜六安煎加减治之为最妙，二陈汤多加生姜亦可。若外感风寒，咳嗽多痰，喘急而阴虚血气不足，痰有不活，气有不充，则托送无力，邪不易解，宜金水六君煎，其效如神。若年衰胃弱者，尤宜用之。若伤风兼寒，而咳嗽发热者，宜柴陈煎。若时行风邪在肺，咳嗽喘急多痰，而阴寒气甚，邪不易解者，宜小青龙汤，或消风百解散，或金沸草散。若伤风初感，寒热往来，涕唾稠粘，胸膈不快，咳嗽多痰者，参苏饮。

&emsp;&emsp;若伤风头痛，鼻塞声重，咳嗽者，《局方》神术散，或川芎茶调散。若感风兼湿，而头目不清，鼻塞声重者，宜冲和散。若风寒外闭，肢节烦疼，鼻塞声重，而内多伏火者，《局方》羌活散。若太阳经伤风，发热，自汗，恶风者，桂枝汤。

&emsp;&emsp;六安煎（新和二） 二陈汤（和一） 金水六君煎（新和一） 参苏饮（散三四） 冲和散（散八十） 消风百解散（散四六） 桂枝汤（散九） 柴陈煎（新散九） 《局方》神术散（散六五）小青龙汤（散八） 金沸草散（散八一） 《局方》羌活散（散八六） 川芎茶调散（散六四）

&emsp;&emsp;三拗汤（散七八 鼻塞咳嗽） 华盖散（散七九 嗽）

