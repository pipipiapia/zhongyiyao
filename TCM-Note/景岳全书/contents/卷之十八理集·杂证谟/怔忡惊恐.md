## 怔忡惊恐


&emsp;&emsp;《平人气象论》曰∶胃之大络，名曰虚里，贯鬲络肺，出于左乳下，其动应衣，脉宗气也。（详前脾胃门）《阴阳应象大论》曰∶心在志为喜，肝在志为怒，脾在志为思，肺在志为忧，肾在志为恐。

&emsp;&emsp;《金匮真言论》曰∶东方色青，入通于肝，其病发惊骇。

&emsp;&emsp;《脉解篇》曰∶阳明所谓甚则厥，恶人与火，闻木音则惕然而惊者，阳气与阴气相搏，水火相恶，故惕然而惊也。

&emsp;&emsp;《举痛论》曰∶惊则气乱。惊则心无所倚，神无所归，虑无所定，故气乱矣。

&emsp;&emsp;《六元正纪大论》曰∶少阴所至，为惊惑恶寒战栗，谵妄。少阳所至，为惊躁瞀昧暴病。

&emsp;&emsp;《五常政大论》曰∶委和之纪，其发惊骇。

&emsp;&emsp;《至真要大论》曰∶少阳之复，大热将至，惊螈咳衄，心热烦躁。阳明之复，清气大举，甚则入肝，惊骇筋挛。诸病 肿，疼酸惊骇，皆属于火。

&emsp;&emsp;《阴阳别论》曰∶二阳一阴发病，主惊骇背痛。

&emsp;&emsp;《大奇论》曰∶肝脉 暴，有所惊骇。二阴急为痫厥，二阳急为惊。脉至如数，使人暴惊，三四日自已。

&emsp;&emsp;《阴阳应象大论》曰∶肾在志为恐，恐伤肾，思胜恐。

&emsp;&emsp;《藏气法时论》曰∶肝虚则目KT KT 无所见，耳无所闻，善恐，如人将捕之。

&emsp;&emsp;《举痛论》曰∶恐则气下。恐则精却，却则上焦闭，闭则气还，还则下焦胀，故气不行矣。

&emsp;&emsp;《本神篇》曰∶恐惧者，神荡惮而不收。心怵惕思虑则伤神，神伤则恐惧自失，破脱肉，毛悴色夭，死于冬。恐惧而不解则伤精，精伤则骨酸痿厥，精时自下。

&emsp;&emsp;《邪气脏腑病形篇》曰∶愁忧恐惧则伤心。

&emsp;&emsp;《寿夭刚柔篇》曰∶忧恐忿怒伤气。

&emsp;&emsp;《本神篇》曰∶肝气虚则恐，实则怒。

&emsp;&emsp;《调经论》曰∶神有余则笑不休，神不足则悲。血有余则怒，不足则恐。

&emsp;&emsp;怔忡之病，心胸筑筑振动，惶惶惕惕，无时得宁者是也。然古无是名，其在《内经》，则曰∶胃之大络，名曰虚里，出于左乳下，其动应衣，宗气泄也。在越人、仲景，则有动气在上下左右之辩，云∶诸动气皆不可汗下也。凡此者，即皆怔忡之类。此证惟阴虚劳损之人乃有之，盖阴虚于下，则宗气无根，而气不归源，所以在上则浮撼于胸臆，在下则振动于脐旁，虚微者动亦微，虚甚者动亦甚。凡患此者，速宜节欲节劳，切戒酒色；凡治此者，速宜养气养精，滋培根本。若或误认为痰火而妄施清利，则速其危矣。外，伤寒门论下条附有动气辩，宜能证之。

&emsp;&emsp;惊有二证，有因病而惊者，有因惊而病者。如东方色青，入通于肝，其病发惊骇，及伤寒阳明证闻木音则惕然而惊之类，此则或因岁火之盛，或因岁木之衰，或因风热之相搏，或因金木之相制，是当察客邪以兼治其标。若因惊而病者，如惊则气乱，而心无所倚，神无所归，虑无所定之类，此必于闻见夺气而得之，是宜安养心神，滋培肝胆，当以专扶元气为主治。此固二者之辩，然总之主气强者不易惊，而易惊者必肝胆之不足者也。故虽有客邪，亦当知先本后标之义。又如惊则气乱，恐则气下，惊恐虽若同类，而不知恐之伤人，尤甚于惊。何也？盖惊出于暂，而暂者即可复；恐积于渐，而渐者不可解，甚至心怯而神伤，精却则阴痿，日消月缩，不亡不已，此非大勇大断者，必不能拔去其病根，徒资药力，不易及也。

&emsp;&emsp;予尝治暴惊者，十愈其八九；治恐惧者，十不得其一二。

&emsp;&emsp;凡治怔忡惊恐者，虽有心脾肝肾之分，然阳统乎阴，心本乎肾，所以上不宁者，未有不由乎下，心气虚者，未有不因乎精，此心肝脾肾之气，名虽有异，而治有不可离者，亦以精气互根之宜然，而君相相资之全力也。然或宜先气而后精，或宜先精而后气，或兼热者之宜清，或兼寒者之宜暖，此又当因其病情而酌用之，故用方者宜圆不宜凿也。

&emsp;&emsp;心脾血气本虚，而或为怔忡，或为惊恐，或偶以大惊猝恐而致神志昏乱者，俱宜七福饮，甚者大补元煎。命门水亏，真阴不足而怔忡不已者，左归饮。命门火亏，真阳不足而怔忡者，右归饮。三阴精血亏损，阴中之阳不足而为怔忡惊恐者，大营煎或理阴煎。若水亏火盛，烦躁热渴，而怔忡惊悸不宁者，二阴煎或加减一阴煎。若思郁过度，耗伤心血而为怔忡惊悸者，逍遥饮或益营汤。若寒痰停蓄心下而怔忡者，姜术汤。

&emsp;&emsp;心虚血少，神志不宁而惊悸者，养心汤或宁志丸，或十四友丸。若因惊失志而心神不宁者，宁志膏或远志丸。心血不足，肝火不清，血热多惊者，朱砂安神丸。心神虚怯，微兼痰火而惊悸者，八物定志丸。心气郁滞，多痰而惊者，加味四七汤。痰迷心窍惊悸者，温胆汤或茯苓饮子，甚者朱砂消痰饮。风热生痰，上乘心膈而惊悸者，简要济众方。若大恐大惧，以致损伤心脾肾气而神消精却，饮食日减者，必用七福饮、理阴煎，或大营煎，或大补元煎之类酌宜治之，然必宜洗心涤虑，尽释病根，则庶可保全也。

&emsp;&emsp;七福饮（新补七） 大营煎（新补十四） 大补元煎（新补一） 左归饮（新补二） 右归饮（新补三） 加减一阴煎（新补九） 宁志丸（补百十四） 远志丸（补百十三） 八物定志丸（补百十七） 宁志膏（补百十五） 养心汤（补七九） 朱砂安神丸（寒一四二） 益营汤（补九一）温胆汤（和一五一） 朱砂消痰饮（和百） 理阴煎（新热三） 二阴煎（新补十） 加味四七汤（和九八） 逍遥饮（新因一） 姜术汤（热八八） 简要济众方（和三五六） 十四友丸（补百十八）茯苓饮子（和九四）

&emsp;&emsp;归脾汤（补三二） 人参丸（补百五 固精安神） 人参养营汤（补二一） 开心散（补八二）定志丸（补百十六 通心气） 秘传酸枣仁汤（补八五 补心气） 心肾丸（补百十二 心肾俱虚） 归神丹（和三五九 风痰虚惊） 加味四君子汤（补二 补脾肺） 酸枣仁汤（补八四清心养心） 远志饮子（补八九 温补心气） 平补镇心丹（补百十 镇心养心） 天王补心丹（补百八 除惊悸） 十味温胆汤（和一五三 心虚遗精） 龙脑鸡苏丸（和三七二 虚火烦热）

