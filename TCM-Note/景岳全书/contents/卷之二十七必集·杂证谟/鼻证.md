## 鼻证


&emsp;&emsp;《金匮真言论》曰∶西方白色，入通于肺，开窍于鼻。

&emsp;&emsp;《脉度篇》曰∶肺气通于鼻，肺和则鼻能知臭香矣。

&emsp;&emsp;《五阅五使篇》曰∶鼻者，肺之官也。以候五脏。故肺病者，喘息鼻胀。

&emsp;&emsp;《邪气脏腑病形篇》曰∶十二经脉，三百六十五络，其血气皆上于面而走空窍，其宗气上出于鼻而为臭。

&emsp;&emsp;《本神篇》曰∶肺藏气，气舍魄，肺气虚，则鼻塞不利少气，实则喘喝胸盈仰息。

&emsp;&emsp;《五脏别论》曰∶五气入鼻，藏于心肺，心肺有病，而鼻为之不利也。

&emsp;&emsp;《经脉篇》曰∶足太阳，实则鼽窒，虚则鼽衄。

&emsp;&emsp;《气厥论》曰∶胆移热于脑，则辛 鼻渊，鼻渊者，浊涕下不止也，传为衄 瞑目。

&emsp;&emsp;《忧恚无言论》曰∶人之鼻洞涕出不收者，颃颡不开，分气失也。

&emsp;&emsp;《五色篇》曰∶明堂者，鼻也。雷公曰∶官五色奈何？黄帝曰∶青黑为痛，黄赤为热，白为寒，是为五官。面王以上者，小肠也。面王以下者，膀胱子处也。（鼻准为面王，详前面病门）《解精微论》曰∶泣涕者脑也，脑者阴也，髓者骨之充也，故脑渗为涕。

&emsp;&emsp;《刺热篇》曰∶脾热病者鼻先赤。

&emsp;&emsp;《口问篇》曰∶人之嚏者，何气使然？岐伯曰∶阳气和利，满于心，出于鼻，故为嚏。

&emsp;&emsp;补足太阳荣眉本，一曰眉上也。口鼻者，气之门户也。

&emsp;&emsp;《热论篇》曰∶伤寒二日，阳明受之，阳明主肉，其脉侠鼻络于目，故身热目疼而鼻干，不得卧也。

&emsp;&emsp;《遗篇刺法论》帝曰∶余闻五疫之至，皆相染易。天牝从来，复得其往，气出于脑，即不干邪。（天牝，鼻也，鼻受天之气，故曰天牝。详十三卷瘟疫门）《五常政大论》曰∶审平之纪，其主鼻。少阳司天，咳嚏鼽衄鼻窒，疮疡。太阳司天，鼽嚏，喜悲。少阴司天，嚏鼽衄鼻窒。

&emsp;&emsp;《六元正纪大论》曰∶阳明所至为鼽嚏。

&emsp;&emsp;《至真要大论》曰∶少阴司天，民病鼽衄嚏呕。少阳司天，甚则鼽衄。太阳司天，鼽衄善悲。少阴之复，烦躁鼽嚏，甚则入肺，咳而鼻渊。

&emsp;&emsp;鼻为肺窍，又曰天牝，乃宗气之道，而实心肺之门户，故经曰∶心肺有病而鼻为之不利也。然其经络所至，专属阳明，自山根以上，则连太阳、督脉，以通于脑，故此数经之病，皆能及之。若其为病，易窒塞者谓之鼽，时流浊涕而或多臭气者，谓之鼻渊，又曰脑漏；或生肉而阻塞气道者，谓之鼻 ，及有喷嚏、鼻衄、酒 、赤鼻之类，各当辩而治之。然总之鼻病无他也，非风寒外感，则内火上炎耳。外感者，治宜辛散，内热者，治宜清凉，知斯二者，则治鼻大纲尽乎是矣。

&emsp;&emsp;一、鼻塞证有二∶凡由风寒而鼻塞者，以寒闭腠理，则经络壅塞而多鼽嚏，此证多在太阳经，宜用辛散解表自愈，如川芎散、神愈散，及麻黄、紫苏、荆芥、葱白之类皆可择用。

&emsp;&emsp;若由火邪上炎而鼻塞者，单宜清火。火之微者，多近上焦，出自心肺，宜清化饮、黄芩知母汤之类主之。火之甚者，多出阳明，或微兼头痛，宜竹叶石膏汤、凉膈散之类主之。若风寒兼火者，即防风通圣散之类亦可用。大都常塞者多火，暴塞者多风寒，当以此辩之。

&emsp;&emsp;鼻涕多者，多由于火，故曰∶肺热甚则鼻涕出。由此观之，则凡无故多泪及多口涎者，亦多属肝脾之火，皆其类耳。

&emsp;&emsp;鼻渊证，总由太阳、督脉之火，甚者上连于脑，而津津不已，故又名为脑漏。此证多因酒醴肥甘，或久用热物，或火由寒郁，以致湿热上熏，津汁溶溢而下，离经腐败，有作臭者，有大臭不堪闻者，河间用防风通圣散一两，加薄荷、黄连各二钱以治之。古法有用苍耳散治之者。然以余之见，谓此炎上之火，而治兼辛散，有所不宜，故多不见效，莫若但清阴火而兼以滋阴，久之自宁，此即高者抑之之法，故常以清化饮加白蒺藜五钱或一两，苍耳子二三钱。若火之甚者，再以清凉等剂加减用之，每获全愈，或用《宣明》防风汤之意亦可。但此证一见，即宜节戒早治，久则甚难为力也。凡鼻渊脑漏，虽为热证，然流渗既久者，即火邪已去，流亦不止，以液道不能扃固也。故新病者，多由于热，久病者，未必尽为热证，此当审察治之，若执用寒凉，未免别生他病。其有漏泄既多，伤其髓海，则气虚于上，多见头脑隐痛及眩运不宁等证，此非补阳不可，宜十全大补汤、补中益气汤之类主之。又《医学正传》有脑漏秘方，亦可检用。

&emsp;&emsp;鼻 肉，阻塞清道，虽鼻为肺窍，而其壅塞为患者，乃经络肌肉之病，此实阳明热滞留结而然。故内治之法，宜以清火、清气为主；外治之法，宜以黄白散，及《千金》 肉方雄黄散，或《简易》 肉方之类主之。

&emsp;&emsp;酒 赤鼻，多以好酒之人，湿热乘肺，熏蒸面鼻，血热而然；或以肺经素多风热，色为红黑而生 疖者亦有之。内宜凉血清火，外宜硫磺散、白矾散之类主之。

&emsp;&emsp;鼻衄证，详见血证门。

&emsp;&emsp;囟会（灸七壮 治鼻 鼻痔）、上星（三壮 七壮 治浊涕）、通天（灸七壮 灸后鼻出鼻积方愈）、迎香（治鼻塞多涕）、人中、风府、百会、风池、大椎、曲差、合谷（并治鼻流臭秽）。

&emsp;&emsp;川芎散（因六九） 雄黄散（因八四） 《宣明》防风汤（因七七） 凉膈散（攻十九，痘八三） 硫黄散（因八九） 防风通圣散（攻十六） 苍耳散（因七三） 清化饮（新因十三） 补中益气汤（补三十） 神愈散（因七四） 《正传》脑漏秘方（因七九） 十全大补汤（补二十） 黄白散（因八十） 《千金》 肉方（因八五） 竹叶石膏汤（寒五、六） 白矾散（因八七） 《简易》 肉方（因八六） 黄芩知母汤（寒五一）

&emsp;&emsp;川芎茶调散（散四六 伤风鼻塞） 羌活胜风汤（散六一 风热鼻塞） 面鼻诸方（详因阵六九至一百止）

