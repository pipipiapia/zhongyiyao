## 口舌


&emsp;&emsp;《金匮真言论》曰∶中央黄色，入通于脾，开窍于口，藏精于脾，故病在舌本。

&emsp;&emsp;《阴阳应象大论》曰∶中央生湿，湿生土，土生甘，甘生脾，脾主口。在窍为口。南方生热，热生火，火生苦，苦生心，心主舌。在窍为舌。

&emsp;&emsp;《脉度篇》曰∶脾气通于口，脾和则口能知五谷矣。心气通于舌，心和则舌能知五味矣。

&emsp;&emsp;《五脏别论》曰∶五味入口，藏于胃，以养五脏气。

&emsp;&emsp;《奇病论》帝曰∶有病口甘者，病名为何？何以得之？岐伯曰∶此五气之溢也，名曰脾瘅。（详三消门）帝曰∶有病口苦，取阳陵泉，病名为何？何以得之？岐伯曰∶病名胆瘅。夫肝者，中之将也，取决于胆，咽为之使。此人者，数谋虑不决，故胆虚气上溢而口为之苦，治之以胆募俞。

&emsp;&emsp;《四时气篇》曰∶胆液泄则口苦，胃气逆则呕苦，故曰呕胆。

&emsp;&emsp;《邪气脏腑病形篇》曰∶胆病者，善太息，口苦，呕宿汁，心下澹澹，恐人将捕之，嗌中 然，数唾，在足少阳之本末，亦视其脉之陷下者灸之，其寒热者取阳陵泉。十二经脉，三百六十五络，其血气皆上于面而走空窍，其浊气出于胃，走唇舌而为味。

&emsp;&emsp;《痿论》曰∶肝气热，则胆泄口苦，筋膜干，筋膜干则筋急而挛，发为筋痿。

&emsp;&emsp;《热论篇》曰∶伤寒四日，太阴受之，太阴脉布胃中，络于嗌，故腹满而嗌干。伤寒五日，少阴受之，少阴脉贯肾络于肺，系舌本，故口燥舌干而渴。

&emsp;&emsp;《气厥论》曰∶膀胱移热于小肠，鬲肠不便，上为口糜。

&emsp;&emsp;《五音五味篇》曰∶冲脉、任脉，其浮而外者，循腹右上行，会于咽喉，别而络唇口。

&emsp;&emsp;《五常政大论》曰∶备化之纪，其主口。升明之纪，其主舌。

&emsp;&emsp;《五阅五使篇》曰∶口唇者，脾之官也；舌者，心之官也。

&emsp;&emsp;《六节藏象论》曰∶脾胃、大肠、小肠、三焦、膀胱者，仓廪之本，营之居也，名曰器，其华在唇四白，其充在肌，其味甘，其色黄，此至阴之类，通于土气。

&emsp;&emsp;《五脏生成篇》曰∶脾之合肉也，其荣唇也。

&emsp;&emsp;《奇病论》曰∶足少阴之脉，贯肾系舌本。

&emsp;&emsp;《经脉篇》曰∶手阳明，还出挟口，交人中。足阳明，还出挟口，环唇。足太阴，连舌本，散舌下。足少阴，挟舌本。足太阴气绝者，则脉不荣肌肉。唇舌者，肌肉之本也，脉不荣则肌肉软，肌肉软则舌萎、人中满，人中满则唇反，唇反者肉先死，甲笃乙死，木胜土也。足厥阴气绝则筋绝。厥阴者肝脉也，肝者筋之合也，筋者聚于阴器，而脉络于舌本也。故脉弗荣则筋急，筋急则引舌与卵，故唇青舌卷卵缩则筋先死，庚笃辛死，金胜木也。

&emsp;&emsp;《诊要经终论》曰∶厥阴终者，中热嗌干，善溺心烦，甚则舌卷卵上缩而终矣。

&emsp;&emsp;《口问篇》曰∶人之自啮舌者，何气使然？此厥逆走上，脉气辈至也。少阴气至则啮舌，少阳气至则啮颊，阳明气至则啮唇矣。视主病者则补之。

&emsp;&emsp;《经筋篇》曰∶足阳明之筋，引缺盆及颊。卒口僻急者，目不合，热则筋纵，目不开。

&emsp;&emsp;颊筋有寒，则急引颊移口，有热则筋弛纵缓，不胜收，故僻。

&emsp;&emsp;《热病篇》曰∶热病不可刺者有九，六曰舌本烂，热不已者死。

&emsp;&emsp;口舌之病，有疮者，有臭者，有干有渴者，有为苦为酸而诸味不同者，有重舌、木舌而舌间出血，及舌胎舌黑者。在各方书多以口病为热证，然其中亦有似热非热，及劳伤无火等证，是不可尽归于热，所当察也。

&emsp;&emsp;口舌生疮，固多由上焦之热，治宜清火，然有酒色劳倦过度，脉虚而中气不足者，又非寒凉可治，故虽久用清凉终不见效。此当察其所由，或补心脾，或滋肾水，或以理中汤，或以蜜附子之类反而治之，方可全愈。此寒热之当辩也。

&emsp;&emsp;口苦口酸等证，在《原病式》则皆指为热，谓肝热则口酸，心热则口苦，脾热则口甘，肺热则口辛，肾热则口咸，或口淡者亦胃热也。若据此说，则凡以口之五味悉属火证，绝无虚寒之病矣，岂不谬哉。如口苦者，未必悉由心火，口淡者未必尽因胃热。盖凡以思虑劳倦，色欲过度者，多有口苦舌燥，饮食无味之证，此其咎不在心脾，则在肝肾，心脾虚则肝胆邪溢而为苦，肝肾虚则真阴不足而为燥。即如口淡一证，凡大劳、大泻、大汗、大病之后，皆能令人口淡无味，亦岂皆胃火使然耶？故凡临此者，但察其别无火证火脉，则不宜以劳伤作内热，而妄用寒凉，此治有不容误也。

&emsp;&emsp;口渴、口干大有不同，而人多不能辩。盖渴因火燥有余，干因津液不足，火有余者，当以实热论，津液不足者当以阴虚论，二者不分，反同冰炭矣。然渴虽云火，而亦有数种当辩者，如实热之渴，火有余也，亡阴之渴，水不足也。故凡于大泻之后，大汗之后，大劳之后，大病之后，新产失血之后，痈疽大溃之后，过食咸味之后，皆能作渴，凡此数者，悉由亡阴亡液，水亏枯涸而然，本非热证，不得误认为火。总之渴而喜冷，脉实便结者，固火证也。其有冷冻饮料入腹则滞沃不行，或口虽作渴而但喜热饮，及脉弱便溏者，皆非火证。矧复有口虽干苦而全然不欲茶汤者，此干也，非渴也，尤属阴虚之候，若作渴治，能无误乎？故治此之法，凡火盛于上者，宜清肺清胃；水亏于下者，宜补脾补肾；若阳虚而阴无以生，气虚而精无以化者，使非水火并济，则何益之有？首卷十问中有渴论，外科有作渴条，当并察其治法。

&emsp;&emsp;口臭虽由胃火，而亦有非火之异。盖胃火之臭，其气浊秽，亦必兼口热口干，及别有阳明火证者是也。若无火脉火证而臭如馊腐，或如酸 ，及胃口吞酸，饮食嗳滞等证，亦犹阴湿留垢之臭，自与热臭者不同，是必思虑不遂，及脾弱不能化食者多有之。此则一为阳证，宜清胃火，一为阴证，宜调补心脾，不得谓臭必皆热，以致生他病也。

&emsp;&emsp;《医统》曰∶七情所郁，及心经热壅，则舌肿满不得息。心热则舌裂而疮。肝热则舌木而硬。脾热则舌涩而胎。肺热则舌强。热甚则舌燥如锯。舌卷囊缩者不治，厥阴绝也。

&emsp;&emsp;一、口疮口苦，凡三焦内热等证，宜甘露饮、徙薪饮主之。火之甚者，宜凉膈散、玄参散主之。胃火盛者，宜竹叶石膏汤、三黄丸之类主之。若心火肝火之属，宜泻心汤、龙胆泻肝汤之类主之。多酒湿热口糜，宜导赤散、大厘清饮、五苓散之类主之。若劳伤心脾兼火者，宜二阴煎、清心莲子饮之类主之。若思虑谋为不遂，肝胆虚而口苦者，宜七福饮、理阴煎，或五君子煎之类主之。兼火者，以黄芩、龙胆草之类随宜佐之。凡口疮六脉虚弱，或久用寒凉不效者，必系无根虚火，宜理阴煎、理中汤之类反治之，或用官桂噙咽亦可。

&emsp;&emsp;外治口疮敷药，阴阳散、绿云散、细辛黄柏散、白吞黄柏散，皆可选用，或临卧时以川黄柏衔口过宿亦妙。若口舌生疮糜烂者，宜冰玉散主之；疳烂者，冰白散。

&emsp;&emsp;口臭由于胃火者，宜清胃饮、升麻黄连丸，或竹叶石膏汤加香薷主之，或《千金》口臭方皆可内清其火。此外，如丁香丸、《圣惠》口齿方、福建香茶饼之类，亦可暂解其秽。

&emsp;&emsp;舌胎舌黑，虽云火证，然实火、虚火皆能为之，凡治此者，但当察脉证，以虚实为主，而再以辩色之法参之，庶可无误。盖实热之黑，必兼红紫干渴，或多芒刺。若沉黑少红而带润滑者，本非实热证也。若其六脉细弱，而形困气倦，则又最为虚候，是必寒水乘心，火不归原之病；此不救本，而但知治标，则万无一生矣。此之治法，凡里热未甚而表散有未解者，宜柴胡诸饮之类以解其表。里邪热甚者，宜凉膈散、犀角地黄汤之类以清其内。此治实热之法也。若阴虚火盛而兼有表邪未解者，宜补阴益气煎之类，兼表里而治之。若形气之类以清其内。此治实热之法也。若阴虚火盛而兼有表邪未解者，宜补阴益气煎之类，兼表里而治之。若形气病气俱不足，寒水乘心而虚阳不敛者，必用理阴煎、理中汤，或大补元煎之类以单救其里，自可保其无虞。此治虚火之法也。若舌有白胎，语言謇涩者，以薄荷、白蜜同姜片蘸而揩擦之。外伤寒门，仍有辩舌正条，当与本门参阅。

&emsp;&emsp;舌上无故出血者，谓之舌衄，此心火之溢也，宜金花煎、圣金散、黄柏散主之，或用《千金》口臭方亦妙。

&emsp;&emsp;重舌、木舌，以舌下肿出如舌，故曰重舌，又谓之子舌；忽肿木而硬者，谓之木舌，皆上焦热壅故也。惟宜砭针刺去其血为上策，及内服清胃降火之剂自愈。若舌忽肿起如猪胞，或硬如木石，不能出声，胀满塞口，则闭闷杀人，但看舌下有如蝼蛄，或如卧蚕者，急于肿突处砭去其血，仍用釜底煤不拘多少，以盐醋调浓敷之，或用井花水调敷亦可，脱去更敷。如不甚者，单以此敷之亦愈。

&emsp;&emsp;《正传》治舌肿大塞口，不通饮食，《经验方》用真蒲黄一味，频刷舌上，其肿自退。

&emsp;&emsp;若能咽药，即以黄连一味，煎浓汁细细呷之，以泻心经之火则愈。

&emsp;&emsp;《医统》治一人舌肿满口，诸药不效，以梅花、冰片为末敷之即消。

&emsp;&emsp;廉泉（治舌下肿、口疮、舌纵、舌根急缩）、金津、玉液（上二穴，可刺出血）、天突、少商。

&emsp;&emsp;大补元煎（新补一） 五君子煎（新热六） 犀角地黄汤（寒七九） 大厘清饮（新寒五） 柴胡诸饮（新散五方） 补阴益气煎（新补十六） 甘露饮（寒十） 二阴煎（新补十） 清心莲子饮（寒三二） 徙薪饮（新寒四） 七福饮（新补七） 龙胆泻肝汤（寒六二） 理中汤（热一） 理阴煎（新热三） 竹叶石膏汤（寒六） 五花散（和一八二） 导赤散（寒一二二） 升麻黄连汤（因百十七） 玄参散（因百一） 泻心汤（寒二七） 细辛黄柏散（因一二三） 三黄丸（攻六八）清胃饮（寒五六） 白蚕黄柏散（因一二四） 冰玉散（新因四六） 凉膈散（攻十九，痘八三）《千金》口臭方（因一三三） 冰白散（新因四七） 黄柏散（因五十五） 金花煎（因百十二）《圣惠》口齿方（因一三四） 圣金散（因百十一） 阴阳散（因百二十） 福建香茶饼（因三百二） 绿云散（因一二二） 丁香丸（因百十八）

&emsp;&emsp;加减八味丸（补一二二） 《直指》黄芩汤（寒百七 心肺热） 硼砂丸（因百十 噙化）

