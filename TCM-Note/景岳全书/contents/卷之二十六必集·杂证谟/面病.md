## 面病


&emsp;&emsp;《邪气脏腑病形篇》帝曰∶首面与身形也，属骨连筋，同血合于气耳。天寒则裂地凌冰，其卒寒或手足懈怠，然而其面不衣何也？岐伯曰∶十二经脉，三百六十五络，其血气皆上于面而走空窍，其精阳气上走于目而为晴，其别气走于耳而为听，其宗气上出于鼻而为臭，其浊气出于胃，走唇口而为味。其气之津液皆上熏于面，而皮又浓，其肉坚，故天气甚寒不能胜之也。帝曰∶邪气之中人也奈何？岐伯曰∶邪之中人高也，身半已上者，邪中之也，身半已下者，湿中之也。诸阳之会，皆在于面。中人也，方乘虚时及新用力，若饮食汗出腠理开，而中于邪。中于面则下阳明，中于项则下太阳，中于颊则下少阳，其中于膺背两胁，亦中其经。面热者，足阳明病。

&emsp;&emsp;《五阅五使篇》岐伯曰∶五官者，五脏之阅也。脉出于气口，色见于明堂。五官以辩，阙庭必张，乃立明堂。明堂广大，蕃蔽见外，方壁高基，引垂居外，五色乃治，平博广大，寿中百岁。帝曰∶愿闻五官。岐伯曰∶鼻者肺之官也，目者肝之官也，口唇者脾之官也，舌者心之官也，耳者肾之官也。帝曰∶以官何候？岐伯曰∶以候五脏。故肺病者喘息鼻张，肝病者 青，脾病者唇黄，心病者舌卷短，颧赤，肾病者颧与颜黑。帝曰∶其常色殆者何如？岐伯曰∶五官不辩，阙庭不张，小其明堂，蕃蔽不见，又埤其墙，墙下无基，垂角去外，如是者，虽平常殆，况加病哉。

&emsp;&emsp;《五色篇》雷公问于黄帝曰∶五色独决于明堂乎？帝曰∶明常者鼻也，阙者眉间也，庭者颜也，蕃者颊侧也，蔽者耳门也，其间欲方大，去之十步，皆见于外，如是者寿必中百岁。雷公曰∶官五色奈何？帝曰∶青黑为痛，黄赤为热，白为寒，是谓五官。雷公曰∶以色言病之间甚奈何？帝曰∶其色粗以明，沉夭者为甚，其色上行者病益甚，其色下行如云彻散者，病方已。雷公曰∶病小愈而卒死者，何以知之？帝曰∶赤色出两颧大如母指者，病虽小愈，必卒死。黑色出于庭，大如母指，必不病而卒死。雷公曰∶死有期乎？帝曰∶察色以言其时，庭者首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱、子处也。颧者，肩也。颧后者，臂也。臂下者，手也。目内 上者，膺乳也。挟绳而上者，背也。循牙车以下者，股也。中央者，膝也。

&emsp;&emsp;膝以下胫也。当胫以下者，足也。巨分者，股里也。巨屈者，膝膑也。此五脏六腑肢节之部也。能别左右，是谓大道，男女异位，故曰阴阳，审察泽夭，谓之良工。沉浊为内，浮泽为外，黄赤为风，青黑为痛，白为寒，黄而膏润为脓，赤甚者为血，痛甚为挛，寒甚为皮不仁。男子色在于面王，为小腹痛，下为卵痛，其圜直为茎痛，高为本，下为首，狐疝 阴之属也；女子在于面王，为膀胱、子处之病，散为痛，搏为聚，方员左右，各如其色形。其随而下至胝为淫，有润如膏状，为暴食不洁。左为左，右为右，其色有邪，聚散而不端，面色所指者也。其色上锐，首空上向，下锐下向，在左右如法。以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。

&emsp;&emsp;《五脏生成篇》曰∶凡相五色之奇脉，面黄目青，面黄目赤，面黄目白，面黄目黑者，皆不死也。面青目赤，面赤目白，面青目黑，面黑目白，面赤目青，皆死也。

&emsp;&emsp;《脉要精微论》曰∶夫精明五色者，气之华也。（详后眼目门）《刺热篇》曰∶肝热病者左颊先赤，心热病者颜先赤，脾热病者鼻先赤，肺热病者右颊先赤，肾热病者颐先赤。太阳之脉，色荣颧骨，热病也，荣未交，曰今且得汗，待时而已。

&emsp;&emsp;与厥阴脉争见者，死期不过三日，其热病内连肾，少阳之脉色也。少阳之脉，色荣颊前，热病也，荣未交，曰今且得汗，待时而已，与少阴脉争见者，死期不过三日。颊下逆颧为大瘕，下牙车为腹满，颧后为胁痛，颊上者鬲上也。

&emsp;&emsp;《经脉篇》曰∶心主所生病者，面赤目黄，喜笑不休，烦心心痛，掌中热。

&emsp;&emsp;形者气之质，色者神之华，有诸中必形诸外，故但知面中形色之常变，则凡虚实寒热凶吉死生之兆，已可得其七八，而再证以脉，再察以因，则病无遁情矣。凡医之所贵者，在必能无差，欲能无差，在确有真见，使不有独见之明，则何以隔垣能观，而通神明之理？经曰∶神乎神，耳不闻，目明心开而志先，慧然独见，口弗能言，俱视独见，昭然独明，若风吹云，故曰神。又曰∶粗守形，上守神。故上古使僦贷季理色脉而通神明，是可见形中之色无难辩也，而色中之神不易言也。学人于此，必能以神会神，斯云神矣，又安能以笔楮尽哉。

&emsp;&emsp;面色之辩，经言已详，诸所未尽，犹当兼察也。凡病患面赤，本皆属火，若满面微红而气盛者，此火证无疑也。若病患两颧鲜赤，如指如缕，而余地不赤者，此阴虚也。仲景曰∶面戴阳者，下虚故也。妇人尤多见之。病患面红不退者，邪盛病进为难愈。病患面白色者，气虚也，或白兼淡黄而气不足者，必失血也。病患面白有枯色者，血气俱败也，若证有痰火，则尤为难治。病患面青，或兼白者，必阳虚阴胜之病。久病患面转黄苍，此欲愈也。

&emsp;&emsp;病患面黄润而微赤者，必主湿热。病患面黄而兼青者，此木邪犯土，多不可治。病患面色青苍者，多主疼痛。病难愈而面色如煤不开者，终不吉。平人面色如灰尘，眼下青黑者，必有病至，其病必重。女人面色青者，必肝强脾弱，多怒少食，或经脉不调。女人颧颊鲜红，名曰带桃花，此阴中有虚火，多淫而无子。

&emsp;&emsp;面肿有虚实，肿者为实，浮者为虚。实肿者，或热或痛，乃因风火上炎，此以邪之有余也，脉必紧数，证必寒热。风则散之，火则清之，壅滞秘结则通之、利之，邪去而肿自消也。虚浮者，无痛无热而面目浮肿，此或以脾肺阳虚，输化失常，或以肝肾阴虚，水邪泛溢。然浮而就上，其形虚软者，多由乎气；肿而就下，按而成窝者，多由乎水。治气者，须从脾肺，虚则补之，实则顺之；治水者，须从脾肾，虚则化之，实则泻之。然水气虽分上下，而气即水之母，水即气之质，故有相因之化，而亦有相因之治也。凡虚浮在气者，虽曰气虚，然亦有虚实之异，不可执也。盖虚而浮者，多因于脾，此或以劳倦，或以色欲，或以泻痢，或以中寒，而脉必微弱，气必虚馁者是也。实而胀者，多因于胃，或木火炽盛而湿热上浮，或纵酒纵食而阳明壅滞，此其脉必滑数，证必多热者是也。然此证虽浮而不痛不肿，自与前证有异，虚实既辩，则或补或泻，或利或清，所当详酌而为之治也。

&emsp;&emsp;一、凡风热肿痛，此必 腮、时毒、痈疡之证，论治俱详外科，当察治之，或其甚者，防风通圣散主之。

&emsp;&emsp;面目虚浮，有因色欲过度，阴虚气越而致者，宜六味地黄汤，或八味地黄汤，或加减八味丸。若因劳倦伤脾，气虚不敛而面目虚浮者，宜参苓白术散、归脾汤，或十全大补汤。若因饮酒过度，湿热上聚而面目浮肿者，宜葛花解酲汤，或七味白术散。若因泻痢不止，脾肾气虚而面目浮肿者，宜胃关煎，或温胃饮。若因食饮不节，阳明壅实，二便秘结而头面满胀者，宜廓清饮。惟小儿多有此证，甚者宜木香槟榔丸下之。若阳明实热，胃火上浮，或烦热干渴而头面浮肿者，宜抽薪饮，或白虎汤，或大厘清饮利之。

&emsp;&emsp;水肿而浮，或眼下有如卧蚕者，此水气之为病也，论治详肿胀门。

&emsp;&emsp;面鼻粉刺、雀斑诸方，俱列因阵八七之后。

&emsp;&emsp;六味汤（补百二十） 八味汤（补一二一） 加减八味丸（补一二二） 归脾汤（补三二） 温胃饮（新热五） 葛花解酲汤（和一二四） 胃关煎（新热九） 白虎汤（寒二） 七味白术散（小七） 廓清饮（新和十三） 大厘清饮（新寒五） 参苓白术散（补五四） 抽薪饮（新寒三） 十全大补汤（补二十） 防风通圣散（攻十六） 木香槟榔丸（攻五十）

&emsp;&emsp;玉容散（因三百四 雀斑） 硫黄膏（因三百五 面疮赤风） 面鼻诸方（详因阵六九至一百止）

