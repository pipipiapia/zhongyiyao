## 暑证


&emsp;&emsp;《热论》曰∶凡病伤寒而成温者，先夏至日者为病温，后夏至日者为病暑。暑当与汗皆出，勿止。

&emsp;&emsp;《生气通天论》曰∶因于暑，汗，烦则喘满，静则多言，体若燔炭，汗出而散。

&emsp;&emsp;《刺志论》曰∶气盛身寒，得之伤寒。气虚身热，得之伤暑。

&emsp;&emsp;《金匮真言论》曰∶夏暑汗不出者，秋成风疟。

&emsp;&emsp;《阴阳应象大论》曰∶夏伤于暑，秋必咳疟。

&emsp;&emsp;暑本夏月之热病，然有中暑而病者，有因暑而致病者，此其病有不同，而总由于暑。故其为病，则有阴阳二证∶曰阴暑，曰阳暑，治犹冰炭，不可不辩也。阴暑者，因暑而受寒者也。凡人之畏暑贪凉，不避寒气，则或于深堂大厦，或于风地树阴，或以乍热乍寒之时，不谨衣被。以致寒邪袭于肌表，而病为发热头痛，无汗恶寒，身形拘急，肢体酸痛等证。

&emsp;&emsp;此以暑月受寒，故名阴暑，即伤寒也。惟宜温散为主，当以伤寒法治之也。又有不慎口腹，过食生冷，以致寒凉伤脏，而为呕吐、泻痢、腹痛等证，此亦因暑受寒，但以寒邪在内，治宜温中为主，是亦阴暑之属也。阳暑者，乃因暑而受热者也，在仲景即谓之中 。凡以盛暑烈日之时，或于长途，或于田野，不辞劳苦，以致热毒伤阴，而病为头痛烦躁，肌体大热，大渴大汗，脉浮气喘，或无气以动等证。此以暑月受热，故名阳暑。治宜察气之虚实，火之微甚，或补或清，以固其气。此与阴暑之治，大有不同，若或因暑之名，而不分表里，不察阴阳，则误人不浅矣。

&emsp;&emsp;阴暑证，或在于表，或在于里。惟富贵安逸之人多有之。总由恣情任性，不慎风寒所致也。阳暑证，惟辛苦劳役之人多有之。由乎触冒暑热，有势所不容已也。然暑热逼人者，畏而可避，可避则犯之者少；阴寒袭入者，快而莫知，莫知则犯之者多。故凡有病暑者，阳暑不多见，而阴暑居其八九。今之人治暑者，但见发热头痛等证，则必曰此中暑也。而所用无非寒凉，其不达也亦甚矣。

&emsp;&emsp;伤寒之病，虽同为寒邪，而名有不同也。伤暑之名，虽可同为暑邪，而病有不同也。伤寒之名有不同者，在冬之寒，即谓之正伤寒；在春之温，即谓之温病；在夏之暑，即谓之暑病。是温病、暑病。亦皆伤寒之别名耳。经曰∶冬伤于寒，春必温病。又曰∶凡病伤寒而成温者，先夏至日者为病温，后夏至日者为病暑，即此谓也。伤暑之病有不同者，其因暑而感寒者，寒则伤形，即伤寒也；因暑而受热者，热则伤气，即伤暑也。是内伤外感，俱有暑病之不同耳。经曰∶气盛身寒，得之伤寒；气虚身热，得之伤暑，即此谓也。盖气盛身寒者，谓身受寒邪而气无恙也，故曰伤寒。气虚身热者，谓身冒暑热，而热伤气也，故曰伤暑。此义人多不解，而谓伤寒者必身寒，则于理不通，而大昧经旨矣。

&emsp;&emsp;夏月盛暑之时，必令身有微汗，此养身之道，最得时宜者也。若必使快然无汗，则未免阴胜于阳，多致疾矣。观之经曰∶暑当与汗皆出，勿止。是言暑汗之勿宜止也。又曰∶夏暑汗不出者，秋成风疟，是言暑汗不出之为病也。此夏月之汗宜否，盖可知矣。

&emsp;&emsp;夏月伏阴续论，在前第二卷《传忠录》中。

&emsp;&emsp;暑有八证∶脉虚，自汗，身热，背寒，面垢，烦渴，手足微冷，体重是也。凡治此者，宜调理元气为主，清利次之。

&emsp;&emsp;中暑死者，不可使得冷，得冷便死。只宜以温暖之物，护其脐中，徐徐治之。

&emsp;&emsp;一、阴暑证，凡暑月外感风寒，以致阴邪抑遏阳气，而病为发热头痛，肢体拘急酸疼，无汗恶寒，脉紧等症，此即伤寒之属。治以解散为主，宜正柴胡饮、小柴胡汤，或一、二、三、四柴胡饮之类，酌其寒热虚实，随宜用之。若脉见微细，气体虚弱，不可发汗者，但宜补中气，使元气渐充，则寒邪自散，不必攻邪也。或用补中益气汤主之。若邪感于外，而火盛于内，或阳明热甚者，宜柴胡白虎煎之类主之。若寒邪在表未解，而六脉微细，背冷恶寒，或呕恶泄泻，内无热证者，此正伏阴在内，而邪不易解，虽在暑月，亦速宜温中，如理阴煎、理中汤、大温中饮、麻桂饮之类，皆宜速用，不可疑也。亦不可迟也。若邪盛于外而中不甚虚者，或以五积散。以上诸证有不能尽者，俱宜以伤寒门诸法，察而治之。

&emsp;&emsp;阴暑证，凡内伤生冷，致损胃气，而病为腹痛、泄泻、呕吐者，治宜以温中散寒为主。若初受寒邪，停积未散，而脾气未虚者，先宜以抑扶煎、五德丸之类主之。若胃气微虚者，宜佐关煎、五德丸主之。若胃气再虚者，宜温胃饮、理中汤主之。若吐泻已甚，脾肾兼伤，而痛连小腹二阴，或成痢者，宜胃关煎、理阴煎，或九气丹之类主之。若表中寒邪，内伤主冷，表里俱病者，宜兼治之，以和胃饮加柴胡，或温胃饮加柴胡，或新方诸柴胡饮，察虚实而用之。古方用大顺散为温中之总治，亦何足以尽之也。

&emsp;&emsp;阳暑以酷热伤人，本为热证，然阳中又有阴阳，此不可不辩。凡暑热中人者，其气必虚，以火能克金而热伤气也。然热者不可不清，虚者不可不补，但阳中之阳者宜兼乎清，如身热，头痛，烦躁，大渴，大汗，脉洪滑，喜冷水，大便干结，小水赤痛之类，皆阳证也。若气不甚虚，而但有火证者，宜白虎汤，或益元散主之。或火盛之甚者，惟玉泉散更妙。若汗出脉虚浮，烦渴有火而少气者，宜白虎加人参汤，或仲景竹叶石膏汤、《宣明》桂苓甘露饮之类主之。若眩晕少气，虽烦渴而火不甚者，宜生脉散主之。以上诸法，用治阳中之阳，皆古法之善者。若虽壮热口渴，而脉虚无力，或重按全无，及神困气促者，此脾胃气虚，元阳不足，假火之证，若误用白虎等剂，其危立至。

&emsp;&emsp;凡中暑热者，人皆知为阳证，而不知阳中有阴也。盖外中热邪，而内亦热者，此表里俱热，方是阳证，治宜清补如前。若内本无热，而因热伤气，但气虚于中者，便有伏阴之象，故凡治暑热之证，最当辩其阴阳虚实。若脉虚无力，或为恶寒背寒，或为呕恶，或为腹痛泄泻，或四肢鼻尖微冷，或不喜凉茶凉水，或息短气促，无力以动之类，皆阳中之阴证也。凡见此类，但当专顾元气，惟宜独参汤，徐徐与之为最妙。若兼微呕恶寒者，宜加煨姜与人参等分主之。再其甚者，则养中煎、理中汤、五君子煎，或五福饮、理阴煎之类，皆当随宜用之。若虚寒之甚，则舍时从证，桂附皆所必用，切不可因暑热之名，而执用寒凉解暑等剂再伐阳气，则变有不可测也。若夏月于盛暑中，过于劳倦，因而中暑者，其劳倦既已伤脾，暑热又以伤气，此本内伤大虚之候，当专以调补为先，然后察其有火无火，或有邪无邪，而兼治如前可也。

&emsp;&emsp;夏月因暑致病，而医有不知伏阴，误投寒剂，以致吐泻腹痛，或外热内寒，烦躁多渴，状若伤寒。但察其脉微神困，便是阴盛格阳之证，速宜温药以救其内。

&emsp;&emsp;夏月既伤暑热，复伤生冷，外热内寒者，当专以内寒为主。有滞者，清其滞；无滞者，益其气。但温中理脾，脾气既复，而暑无不退也。

&emsp;&emsp;香薷饮乃夏月通用之药饵，常见富贵之家多有备此。令老少时常服之，用以防暑。而不知人之宜此者少，不宜此者多也。若误用之，必反致疾，何也？盖香薷一物，气香窜而性沉寒。惟其气窜，所以能通达上下，而去菀蒸之湿热。惟其性寒，所以能解渴除烦，而清搏结之火邪。然必果属阳脏，果有火邪，果脾胃气强，肥甘过度，而宜寒畏热者，乃足以当之，且赖其清凉，未必无益。若气本不充，则服之最能损气。火本非实，而服之乃以败阳。凡素禀阴柔，及年质将半，饮食不健，躯体素弱之辈，不知利害而效尤妄用者，未有不反助伏阴，损伤胃气，而致为吐泻腹痛，及阴寒危败等证。若加黄连，其寒尤甚，浓朴破气，均非所宜。用者不可不审。

&emsp;&emsp;仲景曰∶其伤于四时之气皆能为病。冬时严寒，中而即病者，名曰伤寒。不即病者，寒毒藏于肌肤，至春变为温病，至夏变为暑病。暑病者，热极重于温也。是以辛苦之人，春夏多温热病，皆由冬时触寒所致，非时行之气也。凡时行者，春时应暖而复大寒，夏时应大热而反大凉，秋时应凉而反大热，冬时应寒而反大温。此非其时而有其气，是以一岁之中，长幼之病多相似者，此则时行之气也。

&emsp;&emsp;曰∶太阳中热者， 是也。其人汗出恶寒，身热而渴，白虎加人参汤主之。太阳中者，身热疼痛而脉微弱，此亦夏月伤冷水，水行皮中所致也，一物瓜蒂汤吐之。太阳中者，发热恶寒，身重而疼痛，其脉弦细芤迟，小便已，洒洒然毛丛，手足逆冷，小有劳，身即热，口开，前板齿燥。若发汗则恶寒甚，加温针则发热甚，数下之则淋甚。

&emsp;&emsp;洁古曰∶静而得之为中暑，动而得之为中热。中暑者阴证，中热者阳证。

&emsp;&emsp;陈无择曰∶暑热喜归心，心中之，使人噎闷，昏不知人。入肝则眩晕顽痹。入脾则昏睡不觉，入肺则喘满痿 ，入肾则消渴。凡中 死者，治之切不可用冷，惟宜温养。

&emsp;&emsp;道途中无汤，即以热土熨脐中，仍使更溺其土，取以罨于脐上，概可见矣。凡觉中暑，急嚼生姜一大块，水送下。如已迷闷，嚼大蒜一大瓣，水送下，如不能嚼，水研灌之，立醒。

&emsp;&emsp;戴氏曰∶夏月卒倒，不省人事，名曰暑风。

&emsp;&emsp;王节斋曰∶治暑之法，清心利小便最好。暑伤气，宜补真气为要。又有恶寒，或四肢逆冷，甚者迷闷不省，而为霍乱吐痢，痰滞呕逆，腹痛泻痢，此则非暑伤人，乃因暑而自致之病也。以其因暑而得，故亦谓之暑病，治法不同。若吐泻，脉沉微甚者，不可用凉药，可用附子大顺散，或附子理中汤加芍药。若夏月多食冷物，及过饮茶水，致伤脾胃，则吐泻霍乱。故治暑药多宜温脾消食。治湿利小便，医者要识此意。

&emsp;&emsp;薛立斋曰∶按东垣先生云∶暑热之时，无病之人，或避暑热，纳凉于深堂大厦得之者，名曰中暑。其病必头痛恶寒，身形拘急，肢节疼痛，烦热无汗，为房室阴寒之气所遏，使周身阳气不得伸越，以大顺散热药主之。若行人或农夫，于日中劳役得之者，名曰中热，其病必苦头痛，躁热恶热，肌热大渴，汗泄懒动，为天热外伤肺气，以苍术白虎汤凉剂主之。

&emsp;&emsp;若人元气不足，用前药不应，宜补中益气汤主之。大抵夏月阳气浮于外，阴气伏于内。若人饮食劳倦，内伤中气，或酷暑劳役，外伤阳气者多患之，法当调补元气为主，而佐以解暑。

&emsp;&emsp;若中暑，乃阴寒之证，法当补阳气为主，少佐以解暑。故先哲多用姜、桂、附子之类，此推《内经》舍时从证之良法也。今患暑证殁，而手足指甲或肢体青黯，此皆不究其因，不温补其内，而泛用香薷饮之类所误也。又曰∶前证当分别中暑、中 ，脉虚、脉沉，无汗、有汗，发热、不热，作渴、不渴，或泻、不泻，饮寒、饮热。辩其阴阳虚实，不可泛投寒凉之剂。盖谓夏月伏阴在内，古人用附子大顺散之类，温补阳气，厥有旨哉。何今人之老弱，至夏月患食少体倦，发热作渴，或吐泻腹痛头痛诸证，反服香薷饮，复伤元气，无不招引暑证，以致不起。至若清暑益气汤内用泽泻、苍术、黄柏之类，必审其果有湿热壅滞，方可用之。否则反致亏损其阴，用当审察。

&emsp;&emsp;理中汤（热一） 理阴煎（新热三） 柴胡白虎煎（新散十二） 益元散（寒百十二） 玉泉散（新寒十五） 竹叶石膏汤（寒五） 养中煎（新热四） 温胃饮（新热五） 四柴胡饮（新散四）胃关煎（新热九） 佐关煎（新热十） 大温中饮（新散八） 五德丸（新热十八） 九气丹（新热二三） 五君子煎（新热六） 麻桂饮（新散七） 香薷饮（和一六九） 补中益气汤（补三十）生脉散（补五六） 小柴胡汤（散十九） 清暑益气汤（和一六八） 白虎汤（寒二） 五福饮（新补六） 正柴胡饮（新散六） 苍术白虎汤（寒二） 和胃饮（新和五） 一柴胡饮（新散一） 白虎加人参汤（寒三） 抑扶煎（新热十一） 二柴胡饮（新散二） 附子大顺散（热七八） 五积散（散三九） 三柴胡饮（新散三） 一物瓜蒂汤（攻百五） 《宣明》桂苓甘露饮（寒八）

&emsp;&emsp;五物香薷饮（和百七十） 十味香薷饮（和一七一） 黄连香薷饮（和一七二 中热） 缩脾饮（和一七三 暑毒吐泻） 四物地榆散（寒九六 昏迷） 子和桂苓甘露饮（寒九 虚热渴）

