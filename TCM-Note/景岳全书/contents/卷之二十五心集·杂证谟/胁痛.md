## 胁痛


&emsp;&emsp;《藏气法时论》曰∶肝病者，两胁下痛引少腹，令人善怒。心病者，胸中痛，胁支满，胁下痛。

&emsp;&emsp;《大奇论》曰∶肝雍两 满，卧则惊，不得小便。

&emsp;&emsp;《邪客篇》曰∶肝有邪，其气流于两胁。

&emsp;&emsp;《热论篇》曰∶伤寒三日，少阳受之，少阳主胆，其脉循胁络于耳，故胸胁痛而耳聋。

&emsp;&emsp;《刺热篇》曰∶肝热病者，热争则狂言及惊，胁满痛，手足躁，不得安卧，刺足厥阴少阳。热病先胸胁痛，手足躁，刺足少阳，补足太阴。

&emsp;&emsp;《举痛论》曰∶寒气客于厥阴之脉，则血泣脉急，故胁肋与少腹相引痛矣。

&emsp;&emsp;《玉机真藏论》曰∶风寒客于人，弗治，则病入舍肺。弗治，肺即传而行之肝，名曰肝痹，胁痛出食。春脉不及，则令人胸痛引背，下则两胁 满。

&emsp;&emsp;《五脏生成篇》曰∶青脉之至也，长而左右弹，有积气在心下支 ，名曰肝痹。

&emsp;&emsp;《脉要精微论》曰∶肝脉搏坚而长，色不青，当病坠若搏，因血在胁下，令人喘逆。

&emsp;&emsp;《五邪篇》曰∶邪在肝，则两胁中痛，寒中，恶血在内，行善掣，节时脚肿，取之行间以引胁下，补三里以温胃中，取血脉以散恶血，取耳间青脉，以去其掣。

&emsp;&emsp;《咳论》曰∶肝咳之状，咳则两胁下痛，甚则不可以转，转则两 下满。

&emsp;&emsp;《缪刺论》曰∶邪客于足少阴之络，令人卒心痛暴胀，胸胁支满，无积者，刺然骨之前出血，如食顷而已。邪客于足少阳之络，令人胁痛不得息，咳而汗出，刺足小指次指爪甲上与肉交者，各一 。邪客于足太阳之络，令人拘挛背急，引胁而痛，刺之从项始数脊椎侠脊，疾按之应手如痛，刺之傍三 ，立已。

&emsp;&emsp;《骨空论》曰∶ 络季胁引小腹而痛胀，刺噫嘻。

&emsp;&emsp;《邪气脏腑病形篇》曰∶肝脉微急为肥气，在胁下若覆杯。胃病者，腹 胀，胃脘当心而痛，上支两胁，膈咽不通，食饮不下，取之三里也。

&emsp;&emsp;《奇病论》曰∶病胁下满气逆，二三岁不已，病名曰息积，此不妨于食，不可灸刺，积为导引服药，药不能独治也。

&emsp;&emsp;《四时刺逆从论》曰∶少阳有余，病筋痹胁满。

&emsp;&emsp;《厥论》曰∶少阳之厥，暴聋颊肿而热，胁痛， 不可以运。

&emsp;&emsp;《腹中论》曰∶有病胸胁支满者，妨于食，病至则先闻腥臊臭，出清液，先唾血，四支清，目眩，时时前后血，病名曰血枯。此得之年少时，有所大脱血，若醉入房中，气竭肝伤，故月事衰少不来也，治以乌贼鱼骨丸。

&emsp;&emsp;《脉解篇》曰∶少阳所谓心胁痛者，言少阳盛也，盛者心之所表也，九月阳气尽而阴气盛，故心胁痛也。

&emsp;&emsp;《五脏生成篇》曰∶腹满 胀，支膈 胁，下厥上冒，过在足太阴、阳明。

&emsp;&emsp;《经脉篇》曰∶心所生病者，目黄胁痛。心主手厥阴心包络也，是动则病手心热，甚则胸胁支满，心中 大动。胆足少阳也，是动则病口苦，善太息，心胁痛不能转侧。

&emsp;&emsp;《本藏篇》曰∶肝小则脏安，无胁下之病；肝大则逼胃迫咽，迫咽则苦隔中，且胁下痛。肝高则上支贲，切胁 ，为息贲；肝下则逼胃，胁下空，胁下空则易受邪。肝坚则脏安难伤；肝脆则善病消瘅易伤。肝端正则和利难伤；肝偏倾则胁下痛也。脾小则脏安。脾大则苦凑 而痛，不能疾行。脾高则 引季胁而痛。胸胁好者肝坚，胁骨弱者肝脆，胁骨偏举者肝偏倾也。

&emsp;&emsp;《标本病传论》曰∶夫病传者，心病先心痛，一日而咳，三日胁支痛，五日闭塞不通，身痛体重，三日不已死。肺病喘咳，三日而胁支满痛，一日身重体痛，五日而胀，十日不已死。肝病头目眩，胁支满，三日体重身痛，五日而胀，三日腰脊少腹痛，胫酸，三日不已死。肾病少腹腰脊痛， 酸，三日背膂筋痛，小便闭，三日腹胀，三日两胁支痛，三日不已死。诸病以次是相传，如是者，皆有死期，不可刺。

&emsp;&emsp;《气交变大论》曰∶岁木太过，风气流行，民病反胁痛而吐甚。岁火太过，炎暑流行，甚则胸中痛，胁支满，胁痛。岁金太过，燥气流行，肝木受邪，民病两胁下少腹痛，胁不可转侧。岁木不及，燥乃大行，民病中清， 胁痛。岁火不及，寒乃大行，民病胸中痛，胁支满，两胁痛。岁土不及，复则收政严峻，名木苍凋，胸胁暴痛，下引少腹。木不及，其HT 东，其脏肝，其病内舍 胁，外在关节。火不及，其HT 南，其脏心，其病内舍膺胁，外在经络。金不及，其HT 西，其脏肺，其病内舍膺胁肩背，外在皮毛。

&emsp;&emsp;《六元正纪大论》曰∶厥阴所至，为胁痛、呕泄。金郁之发，民病咳逆，心胁满，引少腹，善暴痛，不可反侧。木郁之发，民病胃脘当心而痛，上支两胁。

&emsp;&emsp;《至真要大论》曰∶岁厥阴在泉，风淫所胜，民病心痛支满，两胁里急，饮食不下。岁阳明在泉，燥淫所胜，民病心胁痛不能反侧。厥阴司天，民病胃脘当心而痛，上支两胁，膈咽不通，饮食不下。少阴司天，热淫所胜，民病胸中烦热，右 满。阳明司天，民病左胁痛，心胁暴痛，不可反侧。厥阴之胜，胃脘当心而痛，上支两胁。太阴之胜，病在胁。阳明之胜，清发于中，左 胁痛。阳明之复，清气大来，病生 胁，气归于左。

&emsp;&emsp;胁痛之病，本属肝胆二经，以二经之脉皆循胁肋故也。然而心肺脾胃肾与膀胱亦皆有胁痛之病，此非诸经皆有此证，但以邪在诸经，气逆不解，必以次相传，延及少阳、厥阴，乃致胁肋疼痛。故凡以焦劳忧虑而致胁痛者，此心肺之所传也；以饮食劳倦而致胁痛者，此脾胃之所传也；以色欲内伤，水道壅闭而致胁痛者，此肾与膀胱之所传也，传至本经，则无非肝胆之病矣。至于忿怒疲劳，伤血，伤气，伤筋，或寒邪在半表半里之间，此自本经之病。

&emsp;&emsp;病在本经者，直取本经，传自他经者，必拔其所病之本，辩得其真，自无不愈矣。

&emsp;&emsp;胁痛有内伤外感之辩，凡寒邪在少阳经，乃病为胁痛耳聋而呕，然必有寒热表证者，方是外感，如无表证，悉属内伤。但内伤胁痛者十居八九，外感胁痛则间有之耳。

&emsp;&emsp;胁痛有左右血气之辩，其在诸家之说，有谓肝位于左而藏血，肺位于右而藏气，故病在左者为血积，病在右者为气郁，脾气亦系于右，故湿痰流注者，亦在右。若执此说，则左岂无气？右岂无血？食积痰饮，岂必无涉于左乎？古无是说，此实后世之谬谈，不足凭也。

&emsp;&emsp;然则，在气在血，何以辩之？但察其有形无形可知之矣。盖血积有形而不移，或坚硬而拒按，气痛流行而无迹，或倏聚而倏散。若食积痰饮，皆属有形之证，第详察所因，自可识别。

&emsp;&emsp;且凡属有形之证，亦无非由气之滞，但得气行，则何聚不散？是以凡治此者，无论是血是痰，必皆兼气为主，而后随宜佐使以治之，庶得肯 之法，无不善矣。

&emsp;&emsp;一、外感证，邪在少阳，身发寒热而胁痛不止者，宜小柴胡汤、三柴胡饮，或河间葛根汤之类酌宜用之。若外邪未解而兼气逆胁痛者，宜柴胡疏肝散主之。若元气本虚，阴寒外闭，邪不能解而胁痛畏寒者，非大温中饮不可。

&emsp;&emsp;内伤肝胆，气逆不顺而胁痛者，宜排气饮、推气散、沉香降气散、木香调气散之类主之。若郁结伤肝，中脘不快，痛连两胁，或多痰者，宜香橘汤。若暴怒伤肝，气逆胀满，胸胁疼痛者，宜解肝煎。若怒气伤肝，因而动火，胁痛、胀满、烦热，或动血者，宜化肝煎。若气滞胸胁，痛而兼喘者，宜分气紫苏饮。若男子忧郁伤肝，两胁疼痛者，宜枳实散。若男妇肝肾气滞，自下而上，痛连两胁者，宜木通散。若悲哀烦恼，肝气受伤，脉紧胁痛者，枳壳煮散。若因惊气逆，胁痛不已者，桂枝散。若食积作痛，但痛有一条杠起者是也，大和中饮，或用保和丸。若痰饮停伏胸胁疼痛者，导痰汤加白芥子。若肝火内郁，二便不利，两胁痛甚者，当归龙荟丸，或左金丸。若从高跌坠，血流胁下作痛者，复元活血汤。若妇人血滞，胁腹连痛者，芍药散、决津煎。若肝脾血虚，或郁怒伤肝，寒热胁痛者，逍遥散。若肝肾亏损，胁肋作痛，头眩心跳身痛，或妇人经水不调，经后作痛者，补肝散。

&emsp;&emsp;内伤虚损，胁肋疼痛者，凡房劳过度，肾虚羸弱之人，多有胸胁间隐隐作痛，此肝肾精虚，不能化气，气虚不能生血而然。凡人之气血，犹源泉也，盛则流畅，少则壅滞，故气血不虚则不滞，虚则无有不滞者。倘于此证，不知培气血，而但知行滞通经，则愈行愈虚，鲜不殆矣。惟宜左归饮、小营煎及大补元煎之类主之。或有微滞者，用补肝散亦可。若忧思过度，耗伤心脾气血，病有如前者，宜逍遥饮、三阴煎、七福饮之类主之，或归脾汤亦可。若以劳倦，过伤肝脾气血而病如前者，宜大营煎、大补元煎之类主之。

&emsp;&emsp;治卒胁痛不可忍者，用蜡绳横度两乳中，半屈绳，从乳斜趋痛胁下，绳尽处灸三十壮，更灸章门（七壮）、丘墟（三壮，可针入五分）。

&emsp;&emsp;三阴煎（新补十一） 七福饮（新补七） 小柴胡汤（散十九） 逍遥散（补九二） 归脾汤（补三二） 三柴胡饮（新散三） 逍遥饮（新因一） 推气散（和三七七） 大温中饮（新散八）枳实散（和三七六） 导痰汤（和九一） 柴胡疏肝散（散百十） 香橘汤（和三七四） 解肝煎（新和十一） 当归龙荟丸（寒一六七） 桂枝散（散百十一） 化肝煎（新寒十） 复元活血汤（外二百四十） 小营煎（新补十五） 决津煎（新因二） 左归饮（新补二） 河间葛根汤（散百十二）大营煎（新补十四） 芍药散（妇百三十） 补肝散（妇九二） 沉香降气散（和四十） 排气饮（新和六） 木通散（攻百十一） 大补元煎（新补一） 木香调气散（和四四） 左金丸（寒一五四） 大和中饮（新和七） 分气紫苏饮（和三七五） 保和丸（小三五） 枳壳煮散（散百九）

&emsp;&emsp;柴胡清肝散（寒五九 肝火） 栀子清肝散（寒六十 风热） 桃仁承气汤（攻四 瘀血）神芎丸（攻七三 风痰） 神保丸（攻五三 寒气食积） 大黄附子汤（攻百十二 寒积） 控涎丹（攻八二 痰） 白术丸（和三七八 息积） 加味小柴胡汤（散二一 伤寒） 木香顺气散（和四三 肝气）

