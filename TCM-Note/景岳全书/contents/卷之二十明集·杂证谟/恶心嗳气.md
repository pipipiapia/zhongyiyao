## 恶心嗳气


&emsp;&emsp;《宣明五气篇》曰∶五气所病，心为噫。

&emsp;&emsp;《脉解篇》曰∶太阴所谓上走心为噫者，阴盛而上走于阳明，阳明络属心，故曰上走心为噫也。

&emsp;&emsp;《经脉篇》曰∶足太阴病，则舌本强，食则呕，胃脘痛，腹胀善噫，得后与气，则快然如衰。

&emsp;&emsp;《口问篇》曰∶人之噫者，何气使然？曰∶寒气客于胃，厥逆从下上散，复出于胃，故为噫。

&emsp;&emsp;《阴阳别论》曰∶二阳一阴发病，主惊骇、背痛、善噫、善欠，名曰风厥。

&emsp;&emsp;《痹论》曰∶心痹者，脉不通，烦则心下鼓，暴上气而喘，嗌干善噫。

&emsp;&emsp;《三部九候论》曰∶若有七诊之病，其脉候亦败者死矣，必发哕噫。

&emsp;&emsp;《至真要大论》曰∶岁厥阴在泉，风淫所胜，民病膈咽不通，食则呕，腹胀善噫，得后与气，则快然如衰，身体皆重。太阳司天，寒淫所胜，民病胸胁胃脘不安，面赤目黄，善噫嗌干，甚则色 ，渴而欲饮，病本于心。少阴之复，燠热内作，外为浮肿，为哕噫。

&emsp;&emsp;《四时刺逆从论》曰∶刺五脏，中心一日死，其动为噫。

&emsp;&emsp;《诊要经终论》曰∶太阴终者，腹胀闭不得息，善噫善呕。

&emsp;&emsp;（《内经》无恶心之说，凡呕吐证即其类也。经义详见本门，共三条）恶心证，胃口泛逆，兀兀不宁之病。凡恶心欲吐，口必流涎，咽之不下，愈咽愈恶，而呕吐继之，亦有不呕吐而时见恶心者，然此虽曰恶心，而实胃口之病，非心病也。此证之因，则有寒，有食，有痰饮，有秽气，有火邪，有阴湿伤胃，或伤寒疟痢诸邪之在胃口者，皆得有之，若欲察之，但当察其虚实寒热则尽之矣。盖实邪恶心者，邪去则止，其来速，其去亦速；虚邪恶心者，必得胃气大复，其病方愈。且此证惟虚寒者十居八九，即有实邪呕恶者，亦必其脾气不健，不能运化而然。此所以凡治恶心者，必当知其实中有虚，勿得妄行攻击，而胃气不可罔顾也。

&emsp;&emsp;虚寒恶心，其证最多，若非猝暴而常见，或形气不足之辈，悉以胃气弱也。故凡治此者，多宜以温补为主。若脾胃微虚生痰，或兼吞酸嗳腐，咳嗽恶心者，宜六君子汤。若脾肾虚寒，痰滞咳嗽而恶心者，金水六君煎。若脾胃虚寒，或太阴自利腹痛，呕吐恶心者，温胃饮，或理中汤、圣术煎。若脾肾虚寒，上下不能营运，或胀满，或呕吐，或伤寒阴证，寒邪深入三阴，而恶心呕吐不止者，理阴煎或温胃饮。

&emsp;&emsp;实邪恶心，以一时邪滞犯胃，得吐则滞去，滞去则恶心自解。若有余邪，如法治之。若恶心多痰，及风寒咳嗽，或伤生冷，或饮酒过多，脾胃不和者，二陈汤或橘皮半夏汤。

&emsp;&emsp;若脾胃多滞，或寒湿伤脾恶心者，平胃散。若胃寒多滞，或伤生冷，或寒痰不清，吞酸胀满恶心者，和胃饮或和胃二陈煎。若受秽浊寒邪，胀满腹痛恶心者，调气平胃散。若感冒暑热，火盛烦躁恶心者，仲景竹叶石膏汤。若中药毒或诸毒而恶心者，速宜于诸毒门求法治之。

&emsp;&emsp;嗳气者，即《内经》之所谓噫也，此实脾胃之气滞，起自中焦而出于上焦，故经曰∶上走心为噫也。据丹溪曰∶嗳气，以胃中有痰有火，愚谓此说未必皆然。盖嗳气多由滞逆，滞逆多由气不行，气逆不行者，多寒少热，可皆谓之火耶？故凡人之饮食太饱者，多有此证，及饮食不易消化者，亦有此证。但太饱作嗳者，此系实滞，治宜行气化食；食不消化，时多虚闷作嗳者，此系胃气虚寒，治宜温补。若痰火作嗳者，亦或有之，但停痰必以胃弱，胃弱多因无火，此当详辩脉证而酌治之也。

&emsp;&emsp;治嗳之法，凡胃虚兼滞而作嗳者，宜十味保和汤，或枳壳散。若胃寒气滞作嗳者，和胃煎。若胃寒生痰，呕恶嗳气者，宜和胃二陈煎。若胃气虚寒，饮食难化，时常虚饱嗳气者，宜温胃饮，或养中煎、理中汤。若脾肾虚寒，命门不暖，阴邪不降，则寒滞上焦而痞满嗳气者，理阴煎加减治之。

&emsp;&emsp;丹溪曰∶嗳气以胃中有痰有火，宜用半夏、南星、香附、软石膏、栀子、或汤或丸服。按此治必真有火邪者乃可用，否则恐滞于中而嗳愈甚。

&emsp;&emsp;理中汤（热一） 温胃饮（新热五） 金水六君煎（新和一） 圣术煎（新热二五） 理阴煎（新热三） 养中煎（新热四） 和胃二陈煎（新和三） 二陈汤（和一） 和胃饮（新和五） 橘皮半夏汤（和十三） 枳壳散（和一四六） 平胃散（和十七） 十味保和汤（和一四八） 六君子汤（补五） 调气平胃散（和十八） 竹叶石膏汤（寒六）

&emsp;&emsp;胃爱散（热七一） 祛痰丸（和百三） 香砂六君子汤（补七）

