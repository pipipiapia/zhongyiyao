## 灌脓三朝辩吉凶（十八）


&emsp;&emsp;痘自起发之后，小者渐大，平者渐高，陷者渐起，外带微红，内涵清浆，以至灌脓之时，却要个个成脓，根脚红活，其形圆满光泽，此时毒化成浆，山绿色而渐变苍蜡，以手按之，其皮坚硬，脓浆浓浊，约束完固，无少破损，饮食二便如常，此上吉候也，不必服药。

&emsp;&emsp;痘密者，自起至浆，渐至壮大，未有不相串者，虽相连属，只要根脚分明，陷者尽起，无处不透，则毒从浆化，脓成而毒自解，无伏留者矣，此亦吉候。

&emsp;&emsp;痘之初出，或顶平，或中心陷下，或白色，只要其人能食，二便如常，治无乖谬，以及灌脓之时，陷者微起，平者微尖，淡白者红活，窠中血水尽化为脓，但得如此，毒已解矣。又表无痛痒之证，里无吐泻之证，是表里俱无病也，如此者，坐待收靥，不可妄投汤剂。

&emsp;&emsp;灌脓时，红紫黑色，外剥声哑者死。

&emsp;&emsp;灌时纯是清水，皮薄而白如水泡者，三四日必抓破而死。

&emsp;&emsp;脓不能灌而干枯焦黑，或全无血水， 陷者即死。

&emsp;&emsp;头面肿大，疮尽搔破，臭不可近而足冷者决死。

&emsp;&emsp;灌脓之时，吐利不止，或二便下血，乳食不化，痘烂无脓者决死。

&emsp;&emsp;灌脓之时，二便不通，腹胀，肉黑发斑，谵妄气喘，或寒战切牙者决死。

&emsp;&emsp;回浆之时，渐当苍黑收敛，而反光嫩不敛者，此气血两虚，浆不能干，必发痒，搔破而死。

&emsp;&emsp;脓浆未成，忽然干收，或青紫焦黑者死。

&emsp;&emsp;忽然作痒，正面抓破，皮脱肉干者死。

&emsp;&emsp;诸痘有浆而天庭不起，或额上如沸汤浇破，臭连两颊，水去而干，似靥非靥者死。

