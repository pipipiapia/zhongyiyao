## 论脉（三）


&emsp;&emsp;痘自发热以至起胀，毒从内出，阳之候也，脉宜浮大而数，不宜沉细而迟。自灌脓收靥以后，毒已外解，阴之候也，脉宜和缓，不宜洪数。又曰∶痘疮之脉，中和为贵，不可过于躁疾，或见微小。故曰∶脉静身凉者生，脉躁身热者死。又阳病得阴脉者死。大抵四时以胃气为本，胃气者，以四时之脉而皆兼和缓，即胃气也。盖滑、数、浮、洪为太过，太过为实，实者邪气实也。弦、迟、微、弱为不及，不及为虚，虚者正气虚也。设以太过不及之脉，而中无和缓之气，是皆死候之脉，故曰人无胃气则死。

