## 发热三朝辩吉凶（十五）


&emsp;&emsp;初发热时，身无大热，或热或退，神清气爽，唇鼻滋润，腰腹不疼，自始至终皆饮食如常，大便稠实，小便清利，而无杂证者吉，不必服药。

&emsp;&emsp;初热时，先发惊搐一二次而随止者，此痘出心经也，乃为吉兆，不必治之。若甚惊不止，日发三五次，或连日不止，痘出多而密者，乃凶兆也。

&emsp;&emsp;初发热时，吐泻不甚而随止者吉。

&emsp;&emsp;正发热时，或得大汗一身，汗随止而脉见稍平者吉。

&emsp;&emsp;初发热时，用红纸倏蘸麻油点照之，如心窝或遍身有成瑰红者，八九日后决死。

&emsp;&emsp;发热一日，即遍身齐出，或稠密如蚕种，摸之不碍手者决死。

&emsp;&emsp;发热时，腹中大痛，腰如被仗，乃至报痘而痛犹不止者决死。

&emsp;&emsp;发热时，头面上有一片红如胭脂者，八九日以后决死。

&emsp;&emsp;发热时，口鼻或大小便俱失血者快死。

&emsp;&emsp;发热时，妄见妄语，昏不知人者死。

&emsp;&emsp;发热时，腹胀而痛，大叫不止者死。

&emsp;&emsp;正发热三日之内，其热勿退而反烦躁闷乱，坐卧不安，此外虽清凉内却热也。若见手足冷，腹胀气喘者即死。以上诸证，俱不必治。

