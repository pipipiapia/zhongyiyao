## 部位吉凶（九）


&emsp;&emsp;五脏之属，皆见于于面，故但察部位，可知吉凶。盖人之面部，左颊为肝，右颊为肺，额上为心，颏下为肾，鼻为脾土。又目为肝之窍，鼻为肺之窍，口为脾之窍，耳为肾之窍，舌为心之苗。若痘疹未出之先，但得面中诸部明润者吉，燥暗者凶。又山根为命宫，年寿为疾厄宫，此二宫红黄光明者吉，青黑昏暗者凶。

&emsp;&emsp;三阳之脉皆会于面，正额为太阳脉之所会，唇颏为阳明脉之所居，两耳前后为少阳脉之所过。

&emsp;&emsp;痘为阳毒，故随阳气而先见于面。惟阳明经乃胃与大肠，积陈受腐，血气俱多之处，故痘疹初发，但于本经口鼻两旁，人中上下，腮颏年寿之间先出现者为吉。如太阳经则水火交战之处，少阳经则木火相并之乡，若于其位先现者凶。凡起浆收靥亦皆如是。

&emsp;&emsp;遍身部位皆有所辩，如头为诸阳聚会之处，两颐两颊为五脏精华之腑，咽为水谷之道路，喉为呼吸之关门，胸腹乃诸阳受气之海，为心肺之所居，脊背乃诸阳之统会，为十二经藏气之所系，儿此五处稀少者吉。若头额多者，谓之蒙头。颈项多者，谓之锁项。胸前多者，谓之瞒胸。蒙头则阳毒亢，真阴竭。锁项则出入废，气化绝。瞒胸则心腹近，神失守。两颊两颐多至成片，或如涂朱，则肝盛克脾。凡此者，至八九日间，多见滑泄泻青，或不能食，最为险候，故皆不宜多也。惟四肢虽诸阳之本，然乃身所役使，卒伍卑贱之属，故虽多亦不至害。凡起发成浆收靥俱如此也。又心窝手足心，谓之五心，痘俱多者必重。若头面、胸项、手足细碎稠密一样者，恐气血衰微，脾胃虚弱，不能周流灌注，则无不危矣。

