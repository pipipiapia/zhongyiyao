## 吉证（十一）


&emsp;&emsp;一看口唇舌尖红活，无燥白之色者吉。

&emsp;&emsp;二看根窠红润圆活，地白分明者吉。

&emsp;&emsp;三看心窝额上稀少者，最为顺候。

&emsp;&emsp;四看痘顶出来，不焦不紫者吉。

&emsp;&emsp;五看颜色无黑陷，痘顶内暗而黄如苍蜡色，外润而黄如油色者吉。

&emsp;&emsp;凡看痘之法，须察部位，并察多寡。大抵痘少者毒少而吉，痘多者毒甚而凶。如上而头面，次而咽喉，前而胸腹，后而腰背，下而四肢，凡此五处，但得二三处稀少，而头面别无危证，即吉候也。若五处通身皆密，即虽颗粒分明，恐气血不能周给，必难尽灌，或既灌而不能收，或既收而不能脱，客强主弱而外盛内虚，小舟重载而力不胜任，鲜不覆矣。此多寡之宜察，勿谓虽多亦吉也。

