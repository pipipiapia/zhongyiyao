## 怪痘形证（十三）


&emsp;&emsp;怪痘者，乃逆痘中之尤甚者，形证不一，不可不辩。

&emsp;&emsp;痘初出时，面胸手足已见红点，却不起发，不成脓浆，随即收敛，若加气促声哑闷乱者即死，此名内陷证也。此证若无烦喘闷乱等候者，名曰试痘。过五七日后，必复发热而痘出者，其痘必重。

&emsp;&emsp;痘疮初出，如蚊蚤所咬，三日后反不见者，名反关痘，五日死。

&emsp;&emsp;痘子出现，三两成丛，根脚坚硬成块者，此名痘母，六七日死。

&emsp;&emsp;痘子将出，身上有红肿结硬处，似瘤非瘤，似痈非痈者，亦名痘母，三五日死。以上二证，俱宜真人解毒汤救之。

&emsp;&emsp;痘初出便成血泡，或水泡，随即破坏者，此名烂痘，二三日死。

&emsp;&emsp;痘出后，遍身都是空壳不作脓水者，此名空痘，八九日死。

&emsp;&emsp;痘当出现起发之时，中有干黑者，此名鬼痘，宜用胭脂水涂之，勿使蔓延。若不能急治，则乍起乍 ，当靥不靥，或多作番次而出，绵延日久而死。

&emsp;&emsp;痘出起发之时，中有痛甚如刀剜，叫哭不停者，此名痘疔，五六日死。

&emsp;&emsp;痘当起发之时，枯燥不润， 伏不起，皮肤皱揭者，此名干痘，五六日加烦满喘急而死。

&emsp;&emsp;痘于起发之时，皮嫩易破，摸之温手者，此名温痘，六七日痒 而死。

&emsp;&emsp;痘起发之时，疮色娇艳，皮薄光润，鲜红可爱者，此名嫩痘，八九日后不能成痂，必痒而死。

&emsp;&emsp;痘于起发养浆之时，疮头有孔，浆水漏者，此名漏疮，五六日后痒 而死。

&emsp;&emsp;贼痘者，是诸痘未浆而此痘先熟也。又名假云泛。多在太阳、喉口、心胸等处，三日见者六日死，四日见者七日死，五六日见者十一、二日必死也。

&emsp;&emsp;痘出虽稀，根窠全白无血色，三四日后虽亦起胀，然按之虚突，此亦名为贼痘，气血太虚，至灌浆时，必变成水泡，大如葡萄，皮薄若纸，抓破即死。

&emsp;&emsp;脓水将成之时，其疮自破，有孔而深者，此名倒陷。

&emsp;&emsp;将靥之时不能成痂，皮脱骨黑者，此亦名倒陷，俱不治。

&emsp;&emsp;痘于收靥之时不能成痂，皮肉溃烂，脓水淋漓者，此名痘癞，能食则生，不能食则死。凡以上者，皆不治之证。

