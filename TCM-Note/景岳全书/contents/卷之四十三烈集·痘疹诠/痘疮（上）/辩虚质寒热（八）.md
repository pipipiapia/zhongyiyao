## 辩虚质寒热（八）


&emsp;&emsp;一、察痘之要，惟在虚实二字。盖实者，邪气实也，邪实者，宜清宜泻；虚者，血气虚也，血气虚者，宜温宜补。且痘本胎毒，非藉元气不能达，非藉元气不能收。故凡欲解毒清火，亦须凭借元气，使元气无力，则清亦不能清，解亦不能解，设有不支，尚能堪此清解不？此痘疮之终始，皆当斟酌元气为主。

&emsp;&emsp;痘疮表实里虚者，必易出难靥；表虚里实者，必难出易靥；若表里之气俱充实，其疮必易出易靥。故儿自始出以至十日之外，外则浑身壮热，内则饮食二便俱如常，此即表里俱实者也，其疮必光泽起发，且易收易靥也。

&emsp;&emsp;表里各有虚实。凡表虚者，或恶寒，成身不大热，或寒热往来，四肢厥冷，或面青色白，多汗恶风，或怠惰嗜卧，或痘色灰白、顶陷不起、发不光泽，或色嫩皮薄痒 ，或如水泡、摸不碍手，或根窠不红，或倒靥不能结痂，脉必浮细而弱，是皆表虚之证，治宜温补阳分。里虚者，凡痘疮已出未出之间，有为吐泻呕恶，或喜热饮食，或为少食、不思饮食，或食亦不化，或为二便清利，为溏泻，为不渴，为气促声微，为神昏多睡，为腹膨嗳气，为吞酸，为脉弱无力，是皆里虚之证，治宜温补阴分。表实者，为身体壮热无汗，为面赤唇紫、头疼身痛、眼红鼻塞、皮焦肤赤、手足热甚，为痘色红紫， 肿疼痛，为皮浓而硬，为痈肿斑疔，为脉浮洪滑大，是皆表实之证，治宜清解表邪。里实者，为二便秘结，胸膈胀满，为唇燥咽干、口疮舌黑，为大渴咳嗽、痰涎喘粗，为烦躁惊狂、声高谵语，为脉沉数洪滑，是皆里实之证，治宜清解里邪。

&emsp;&emsp;张翼之曰∶吐泻少食为里虚，陷伏倒靥灰白为表虚，二者俱见，为表里俱虚，用异功散救之，甚至桂、附、灵砂亦可用。若能食便秘而陷伏倒靥者为里实，轻则射干鼠粘子汤，重则前胡枳壳汤。

&emsp;&emsp;下痢多血能食者为里实，若实其里则结痈毒。红活绽突为表实，若补其表则溃烂不结痂。

&emsp;&emsp;痘疮表里皆有寒热，热则阳证，寒则阴证，寒则血气凝涩而不章，热则血气淖泽而不敛。

&emsp;&emsp;然热证多实，最忌 、术、桂、附及诸热燥之物，若元气虚弱者，即有热证，总不可执为实热。寒证多虚，最忌芩、连、栀、檗及诸苦寒之物，虽形体强盛，但见虚脉虚证，总不可认作有余。

&emsp;&emsp;表寒者，不起发，不红活，根窠淡白，身凉痒 ，倒陷干枯，皆肌表无阳之证，治宜补阳温表。

&emsp;&emsp;里寒者，为吐泻，为呕恶，为腹胀，为腹痛，为吞酸，为不欲食，为寒战切牙，气寒喜暖，为二便清利、完谷不化，皆脏腑无阳之证，治宜温中补阳。

&emsp;&emsp;表热者，为肌肤大热，根窠红紫、顶赤发斑，头面红肿，紫黑焦枯，痈肿疔毒甚，皆火在肌表之证，治宜散邪解毒。

&emsp;&emsp;里执者，为烦躁狂言，口干大渴，咽肿喉痛，内热自汗，小便赤涩，大便秘结，衄血溺血，皆火在脏腑之证，治宜清热解毒。虚实寒热等证，虽表里之分，各有如此，然表之虚实，表之寒热，孰不由中气之所使，故惟善治中气，则未有表不和调者也，是即必求其本之道。

&emsp;&emsp;纯阴无阳之证，凡痘疮发热，手足却宜和暖，若手足厥冷，必其人曾有吐泻，脾脏气虚也。

&emsp;&emsp;脾主四肢所以冷为恶候，即有外证，亦不可单用发散，反损脾胃之气。此当温中兼表，宜黄 建中汤，或六气煎、五物煎加防风、羌活、生姜、荆芥之类，以补养脾胃血气，而助痘疹之成就也。

