## 霍乱吐泻（二十七）


&emsp;&emsp;小儿霍乱吐泻者，必以寒凉伤胃，或时气阴湿，或饮食失宜，皆能致之。然此与前吐泻并行者，稍有不同。盖霍乱者，暴而甚；吐泻者，徐而缓。霍乱者，伤在一时，吐泻者，其伤以渐，此其所以有异也。若暴疾霍乱而胃口未清，胸腹仍满者，宜先用和胃饮，苓术二陈煎，或大、小和中饮，或小厘清饮，或神香散之类主之。俟胃口稍平，即宜五味异功散，或温胃饮、五苓散之类调补之。若霍乱初起便觉神疲气倦，而胃口别无胀滞者，此其胃气已伤，即宜温补，如养中煎、温胃饮之类，不得概行清利也。

