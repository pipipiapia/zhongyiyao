## 吐乳（二十九）


&emsp;&emsp;小儿吐乳，虽有寒热之不同，然寒者多而热者少，虚者多而实者少，总山胃弱而然。但察其形色脉证之阴阳，则虚实寒热自有可辩，热者宜加微清，寒者必须温补。乳子之药，不必多用，但择其要者二、三、四味，可尽其妙，如参姜饮、五味异功散之类，则其要也。苦儿小乳多，满而溢者，亦是常事，乳行则止不必治也。若乳母有疾，因及其子，或有别证者，又当兼治其母，宜从薛氏之法如下。

&emsp;&emsp;薛氏曰∶前证若小儿自受惊，或乳母恚怒，致儿吐泻青色者，宜用异功散。若母食浓味而乳热者，用东垣清胃散。母饮酒而乳热者，用葛花解酲汤，子服一、二匙。若饮烧酒而乳热，或子母身赤，或昏愦，服冷米醋三、五杯，多亦无妨，儿服一、二匙。若母停滞生冷而乳冷者，母服人参养胃汤，子服调中丸。若母停滞而变热乳者，母服大安丸，子服五味异功散。若母郁怒伤肝脾而乳热者，用归脾汤、逍遥散。若母脾虚血弱而乳热者，用六君子加芍、归。若母气血虚而乳热者，子母俱服八珍汤。若母劳后发热而乳热者，子母俱服补中益气汤。苦因怒动肝火而乳热者，用五味异功散加柴胡、山栀。若吐痰涎及白绿水者，木乘脾土，虚寒证也，用六君子加柴胡、木香。大凡吐乳泻青色者属惊，法当平肝补脾。吐泻青白色者属寒，法当温补脾土。前诸证，若手足指热者属实，手足指冷者属虚，此亦验法也。

