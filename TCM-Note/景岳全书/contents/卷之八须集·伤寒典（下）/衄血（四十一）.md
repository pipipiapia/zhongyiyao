## 衄血（四十一）


&emsp;&emsp;杂病衄血，责热在里；伤寒衄血，责热在表。《论》曰∶伤寒小便清者，知不在里，仍在表也，当发其汗；若头痛者，必衄，宜桂枝汤。曰∶伤寒脉浮紧，不发汗，因致衄者，麻黄汤主之。此以伤寒之衄，为其热不在里，在表而然也。然又《论》曰∶衄家不可发汗。而何以复用桂枝、麻黄等汤？盖衄由乎阴者，以阴虚火动也，故不宜再汗以亡阴；衄由乎阳者，以表邪未解也，故当用桂枝、麻黄以发散。又《论》曰∶太阳病，脉浮紧，发热，身无汗，自衄者愈。此以表邪欲解，不从汗而从血，俗人谓之红汗，所以衄后当愈也。由此观之，则有因衄而愈者，以经通而邪散也；有治衄仍当发散者，以邪之将解未解，而因散其余邪也。治衄之法，于斯可见。若寒气不甚，而用麻黄、桂枝，似属太刚，或易以柴葛之类，自无不可，用者其酌之。

&emsp;&emsp;《论》曰∶阳明病，口燥但欲漱水，不欲咽者，此必衄。盖阳明之脉络于口鼻，今其漱水不欲咽者，以热在经而里无热，故当鼻衄也。

&emsp;&emsp;有动阴血者，又非衄血之谓。《论》曰∶少阴病，但厥无汗，而强发之，必动其血，未知从何道出，故或从口鼻，或从目出者，是名下厥上竭。此阴血也，乃为危证。

