## 死证（五十六）


&emsp;&emsp;陶节庵曰∶凡看伤寒，极要识各经中死证死脉，须一一理会过，免致临病疑惑。但见死证，便当以脉参之，如果有疑，切莫下药，虽至亲俯恳，亦不可治，倘有差失，咎将归于己矣。

&emsp;&emsp;脉浮而洪，身汗如油，喘而不休，水浆不入，形体不仁，乍静乍乱，此命绝也。汗出发润，喘而不休，此肺绝也。形如烟煤，直视摇头，此心绝也。唇吻色青，四肢振动，此肝绝也。环口黎黑，冷汗发黄，此脾绝也。溲便遗失，狂言，反目直视，此肾绝也。

&emsp;&emsp;少阴病，恶寒身蜷而利，手足逆冷者，不治。少阴病，吐痢躁烦，四逆者死。少阴病，四逆身蜷，脉不至，不烦而躁者死。少阴病，六七日，息高者死。少阴病，至五六日，自利，烦躁不得卧寐者死。少阴病，下痢，厥逆无脉，服药后，脉微续者生，脉暴出者死。少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，为难治。

&emsp;&emsp;阴病见阳脉者生，阳病见阴脉者死。脉纯弦者死。脉阴阳俱虚，热不止者死。脉阴阳俱盛，大汗出，热不解者死。手足逆冷，脉沉细，谵言妄语者死。脉证俱虚，而见谵妄者死。伤寒六七日，脉微，手足厥冷，烦躁，灸厥阴，厥不还者死。寸脉上不至关为阳绝，尺脉下不至关为阴绝，此皆不治，决死也。伤寒下痢，日十余行，脉反实者死。

&emsp;&emsp;伤寒，病胁下素有痞气，连于脐傍，痛引少腹入阴筋者，此名脏结，死。发热，下痢厥逆，躁不得卧者死。发热，下痢至甚，厥不止者死。直视谵语，喘满者死，下痢者，亦死。下痢发热者亦死。发热而厥，七日，下痢者难治。伤寒六七日，发热而利，汗出不止者死，有阴无阳故也。阳气前绝，阴气后绝者，阴证也，其人死后，身色必青。阴气前绝，阳气后绝者，阳证也，其人死后，身色必赤，腋下温，心下热也。

&emsp;&emsp;《金匮要略》曰∶六腑气绝于外者，手足寒，五脏气绝于内者，利下不禁。盖伤寒发热，为邪气独甚，若下痢至甚，厥不止，此以邪未解，而腑脏之气先绝，故死。

&emsp;&emsp;《灵枢·热病篇》曰∶热病不可刺者有九∶一曰汗不出，大颧发赤，哕者死。二曰泄而腹满甚者死。三曰目不明，热不已者死。四曰老人婴儿，热而腹满者死。五曰汗不出，呕下血者死。六曰舌本烂，热不已者死。七曰咳而衄，汗不出，出不至足者死。八曰髓热者死。九曰热而痉者死，腰折螈 齿噤 也。

