## 蓄血（四十二）


&emsp;&emsp;伤寒蓄血者，以热结在里，搏于血分，留瘀下焦而不行也。《论》曰∶伤寒有热，少腹满，应小便不利，今反利者，为有血也。又曰∶太阳病，身黄脉沉结，少腹硬，小便不利者，为无血也。

&emsp;&emsp;小便自利，其人如狂者，血证谛也。大抵热蓄血分，留结下焦则生狂躁，《论》曰∶热结膀胱，其人如狂者是也。然又有阳明证，其人喜忘，屎虽硬，而大便反快，其色黑者，是亦蓄血之证。故凡诊伤寒，但其少腹硬满而痛，盒饭问其小便，若小水自利者，知为蓄血之证，盖小水由于气化，病在血而不在气，故小便利而无恙也。血瘀于下者，血去则愈，其在仲景之法，则以抵当汤、抵当丸主之。愚谓但以承气之类，加桃仁、红花以逐之，或其兼虚者，以玉烛散之类下之，则蓄血自去，而病无不除矣。

&emsp;&emsp;成无己曰∶伤寒衄者，以邪气不得发散，壅盛于经，逼迫于血，因而致衄也。蓄血者，下焦结聚，而不行不散也。血菀于上而吐血者，谓之薄厥，留瘀于下者，谓之蓄血。此由太阳经瘀热在里，搏蓄下焦所致。

&emsp;&emsp;《经》曰∶太阳病七八日，表证仍在，脉沉而微，反不结胸，其人如狂者，以热在下焦，少腹当硬满，小便自利者，下血乃愈。

