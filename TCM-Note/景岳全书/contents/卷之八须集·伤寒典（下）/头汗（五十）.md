## 头汗（五十）


&emsp;&emsp;头汗之证有二，一为邪热上壅，一为阳气内脱也。盖头为诸阳之会，凡伤寒遍身得汗者，谓之热越，若身无汗，则热不得越而上蒸阳分，故但头汗出也，治热蒸者，可清可散，甚者可下，在去其热而病自愈。至若气脱一证，则多以妄下伤阴，或克伐太过，或泄泻不止，以致阴竭于下，则阳脱于上，小水不通，而上见头汗，则大危矣。

&emsp;&emsp;《论》曰∶伤寒五六日，头出汗，微恶寒，手足冷，心下满，口不欲食，大便难，脉细者，此为阳微结，乃半在里半在外也。脉虽沉紧，不得为少阴病，所以然者，阴不得有汗，今头汗出，故知非少阴也，可与小柴胡汤，得屎而解。曰∶伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。

&emsp;&emsp;《论》曰∶伤寒十余日，但结胸无大热者，此为水结在胸胁也，但头汗出者，大陷胸汤主之。

&emsp;&emsp;曰∶阳明病，下血谵语者，此为热入血室，但头汗出者，刺期门，随其实而泻之， 然汗出则愈。

&emsp;&emsp;《论》曰∶太阳病，医反下之，若不结胸，但头汗出，余处无汗，际颈而还，小便不利，身必发黄也。曰∶阳明病，但头汗出，小便不利，必发黄。

&emsp;&emsp;《论》曰∶湿家下之，额上汗出，微喘，小便不利者死，若下痢不止者亦死。

&emsp;&emsp;《脉经》曰∶阳气上出，汗见于头者，盖阳脱也。

&emsp;&emsp;头汗，脉紧数，有表邪当散者，宜小柴胡汤，或柴胡桂枝干姜汤，及新方诸柴胡饮，俱可酌用。若有火邪，脉洪滑，内多烦热，头汗，当清者，宜人参白虎汤、益元散之类主之。若水结胸，心下满，头汗出者，或大陷胸汤，或小半夏茯苓汤。若便结，腹胀疼痛，头汗者，宜承气汤。若诸虚泄泻，阳脱头汗者，宜速用独参汤，或大补元煎、六味回阳饮等，作急救之，庶可保全。

