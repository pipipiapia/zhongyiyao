## 热入血室（四十三）


&emsp;&emsp;《论》曰∶阳明病，下血谵语者，此为热入血室，是兼男女而言也。曰∶妇人中风，七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。曰∶妇人中风，脉迟身凉，而证如结胸者，当刺期门。曰∶妇人伤寒，经水适来，昼日了了，暮则谵语者，无犯胃气及上二焦，必自愈。

&emsp;&emsp;按:血室者，即冲任血海也，亦血分也。凡血分之病，有蓄血者，以血因热结而留蓄不行也；有热入血室者，以邪入血分而血乱不调也。故血蓄者，去之则愈；血乱者，调之则安。调之之法，则热者宜凉，陷者宜举，虚者宜滋，瘀者宜行，邪未散者宜解也。然此皆病在下焦，故曰无犯胃气及上二焦。必自愈，是又不可不察。

