## 小便（五十五）


&emsp;&emsp;凡伤寒小便清者，病不在里，仍在表也，当解表发汗。小便利者，病不在气分，而在血分，以小水由于气化也。

&emsp;&emsp;阳盛则欲衄，阴虚小便难。

&emsp;&emsp;凡病伤寒而小水利者多吉，以内邪不甚也。

&emsp;&emsp;仲景曰∶阳明病，汗出多而渴者，不可与猪苓汤，以汗多必胃燥，故不可复利小水也。

&emsp;&emsp;《论》曰∶湿家之为病，一身尽痛，发热，身色如熏黄，其人但头汗出，背强，欲得被覆向火，舌上如苔者，以丹田有热，胸中有寒，渴欲得水，而不能饮，此湿痹之候。其人小便不利，大便反快者，但当利其小便。

&emsp;&emsp;凡伤寒表证未除，病在阳分者，不可即利小便。盖走其津液，取汗愈难，且恐大便干结也。

