## 动气（四十八）


&emsp;&emsp;《论》曰∶诸动气者，不可发汗，亦不可下。按∶此动气一证，即筑筑然动于脐傍，及左乳之下曰虚里者，皆其联系者也。考之《难经》，则以脐之上下左右，分心肾肝肺四脏，而各列其证。

&emsp;&emsp;在《伤寒论》所载亦详。成无己曰∶动气者，脏气不治，正气内虚也。虽诸说如此，然皆未尽其要，所以今之医家，多不识此为何证，而且疑为未见此证也。余尝留心察此，所见极多。盖动气之在脐傍者，皆本于下焦之阴分，凡病关格劳损者，多有此证，而尤于瘦薄者易见之。其动之微者，则止于脐傍上下，其动之甚者，则连及虚里心胁，真若舂舂连续，而混身皆振动者。此以天一无根，故气不蓄脏，而鼓动于下，诚真阴不守，大虚之候也。何以验之？但察于呼吸饥饱之顷，可得其征。

&emsp;&emsp;凡病此者，馁时则动甚，饱时则稍缓，呼出则动甚，吸入则稍缓，但虚甚者动必甚，虚微者动亦微，岂非虚实之明证乎。即在病者，虽常觉其振动，而无疼无痒，尚不知为何故，医家多不以为意，弗能详察，故不知为何病，此动气之不明也久矣。此动气之见于虚损者极多，而见于伤寒者亦不少也。精虚者既不可汗，阴虚者又不可下，仲景但言其禁，而不言其治，然则动气之治，岂无法乎？独于霍乱条中云∶脐上筑者，肾气动也，用理中丸去术加桂四两以治之，此其意在脾肾，概可知也。然余之治此，则惟直救真阴，以培根本，使其气有所归，无不获效。欲察虚实者，最不可忽此一证，《类经》虚里穴下有详注，当并考之。

