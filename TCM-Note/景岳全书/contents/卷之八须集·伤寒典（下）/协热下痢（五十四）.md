## 协热下痢（五十四）


&emsp;&emsp;仲景曰∶若不宜下而便攻之，内虚热入，协热遂痢，烦躁，诸变不可胜数，轻者困笃，重者必死矣。太阳病二三日，不能卧，反下之，若痢止，必作结胸。未止者，四日复下之，此作协热痢也。太阳病，外证未除，而数下之，遂协热而痢，痢下不止，心下痞硬，表里不解者，桂枝人参汤主之。阳明少阳合病，若脉数不解，而下不止，必协热而便脓血也。

&emsp;&emsp;按∶此四条乃皆言表证未除而误下之，因致外热未退，内复作痢，故云协热下痢，此一热字，乃言表热也，非言内热也。夫协者，协同之协，非挟藏之挟，即表里俱病之谓，故治此者，止有桂枝人参汤一方，其义显然可见。即如成无己《明理论》曰∶表邪传里，里虚协热则痢，乃亦以表邪为言也。奈何后学不明此义，止因协热二字，每每以表作里，以寒作热，但见作痢者，无论表里虚实，即认为内热，便云协热下痢。且近有不必误下，而妄用芩连治表热者，表证得寒，热愈不退，乃致下痢，或脾胃素弱，逢寒即泄者，皆是此证。既见下痢，益云协热，其谬孰甚，独不观仲景桂枝人参汤，岂治内热之剂乎？寒热倒施，杀人多矣，予因特表于此。

