## 呕吐哕证（四十五）


&emsp;&emsp;呕者，有声无物；吐者，吐出食物也。呕者有寒有热，吐则皆因胃寒也。凡呕而发热烦闷者，邪热为呕也。

&emsp;&emsp;呕而吞酸冷咽，涎沫FS FS 一者，寒邪为呕也。大抵伤寒表邪将传入里，里气相逆则为呕，是以半表半里之邪，其证多呕，若邪全在表，无是证也。凡邪在半表半里者，和之散之，气逆者顺之，有痰者降之，热者清之，寒者温之。《千金》云∶呕家多服生姜，此是呕家圣药。然呕家虽有阳明证，不可攻之，盖其气逆在上，而邪未入腑，本非胃实证也。气逆于上而攻其下，下虚则逆气乘之，势必大危，若脉微弱者，乃为尤甚。

&emsp;&emsp;凡伤寒三阳传毕，三阴当受邪矣，若其人反能食而不呕，此为邪不入阴，是知邪之传里者，乃致为呕也。观干姜附子汤证治云∶不呕不渴者，为里无热。十枣汤证治云∶干呕，短气，汗出，不恶寒者，此表解里未和也。即此观之，则凡呕者，知为里证，而兼烦渴者，方为内热也。

&emsp;&emsp;仲景《论》曰∶食谷欲呕者，属阳明也，吴茱萸汤主之。得汤反剧者，属上焦也。曰∶少阴病，吐痢，手足厥冷，烦躁欲死者，吴茱萸汤主之。

&emsp;&emsp;《论》曰∶病患脉数，数为热，当消谷引饮，而反吐者，此以发汗，令阳气微，膈气虚，脉乃数也。数为客热，不能消谷，以胃中虚冷，故吐也。东垣曰；邪热不杀谷，故热邪在胃则不食。

&emsp;&emsp;《论》曰∶阳明病不能食，攻其热必哕，所以然者，胃中虚冷故也。以其人本虚，故攻其热必哕。若胃中虚冷不能食者，饮水则哕。若膈上有寒饮，干呕者，不可吐也，急温之，宜四逆汤。

&emsp;&emsp;《论》曰∶伤寒哕而腹满，视其前后，知何部不利，利之则愈。治哕诸法，详呃逆门。

