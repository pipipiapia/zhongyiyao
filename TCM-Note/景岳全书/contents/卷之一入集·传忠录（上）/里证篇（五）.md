## 里证篇（五）


&emsp;&emsp;里证者，病之在内在脏也。凡病自内生，则或因七情，或因劳倦，或因饮食所伤，或为酒色所困，皆为里证。以此言之，实属易见，第于内伤外感之间，疑似之际，若有不明，未免以表作里，以里作表，乃致大害。故当详辩也。

&emsp;&emsp;身虽微热，而 汗出不止，及无身体酸疼拘急，而脉不紧数者，此热非在表也。

&emsp;&emsp;证似外感，不恶寒，反恶热，而绝无表证者，此热盛于内也。

&emsp;&emsp;凡病表证，而小便清利者，知邪未入里也。

&emsp;&emsp;表证已具，而饮食如故，胸腹无碍者，病不及里也。若见呕恶口苦，或心胸满闷不食，乃表邪传至胸中，渐入于里也。若烦躁不眠，干渴谵语，腹痛自利等证，皆邪入于里也。若腹胀喘满，大便结硬，潮热斑黄，脉滑而实者，此正阳明胃腑里实之证，可下之也。

&emsp;&emsp;七情内伤，过于喜者，伤心而气散。心气散者，收之养之。过于怒者，伤肝而气逆，肝气逆者，平之抑之。过于思者，伤脾而气结，脾气结者，温之豁之。过于忧者，伤肺而气沉，肺气沉者，舒之举之。过于恐者，伤肾而气怯，肾气怯者，安之壮之。

&emsp;&emsp;饮食内伤，气滞而积者，脾之实也。宜消之逐之；不能运化者，脾之虚也。宜暖之助之。

&emsp;&emsp;酒湿伤阴，热而烦满者，湿热为病也。清之泄之；酒湿伤阳，腹痛泻利呕恶者，寒湿之病也，温之补之。

&emsp;&emsp;劳倦伤脾者，脾主四肢也。须补其中气。

&emsp;&emsp;色欲伤肾而阳虚无火者，兼培其气血；阴虚有火者，纯补其真阴。

&emsp;&emsp;痰饮为患者，必有所本，求所从来，方为至治。若但治标，非良法也。详具本条。

&emsp;&emsp;五脏受伤，本不易辩，但有诸中必形诸外，故肝病则目不能视而色青，心病则舌不能言而舌赤，脾病则口不知味而色黄，肺病则鼻不闻香臭而色白，肾病则耳不能听而色黑。

