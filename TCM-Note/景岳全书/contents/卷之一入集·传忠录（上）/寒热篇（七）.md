## 寒热篇（七）


&emsp;&emsp;寒热者，阴阳之化也。阴不足则阳乘之，其变为热；阳不足则阴乘之，其变为寒。故阴胜则阳病，阴胜为寒也。阳胜则阴病，阳胜为热也。热极则生寒，因热之甚也；寒极则生热，因寒之甚也。阳虚则外寒，寒必伤阳也；阴虚则内热，热必伤阴也。阳盛则外热，阳归阳分也；阴盛则内寒，阴归阴分也。寒则伤形，形言表也；热则伤气，气言里也。故火旺之时，阳有余而热病生；水旺之令，阳不足而寒病起。人事之病由于内，气交之病由于外。寒热之表里当知，寒热之虚实亦不可不辩。

&emsp;&emsp;热在表者，为发热头痛，为丹肿斑黄，为揭去衣被，为诸痛疮疡。

&emsp;&emsp;热在里者，为瞀闷胀满，为烦渴喘结，或气急叫吼，或躁扰狂越。

&emsp;&emsp;热在上者，为头痛目赤，为喉疮牙痛，为诸逆冲上，为喜冷舌黑。

&emsp;&emsp;热在下者，为腰足肿痛，为二便秘涩，或热痛遗精，或溲混便赤。

&emsp;&emsp;寒在表者，为憎寒，为身冷，为浮肿，为容颜青惨，为四肢寒厥。

&emsp;&emsp;寒在里者，为冷咽肠鸣，为恶心呕吐，为心腹疼痛，为恶寒喜热。

&emsp;&emsp;寒在上者，为吞酸，为膈噎，为饮食不化，为嗳腐胀哕。

&emsp;&emsp;寒在下者，为清浊不分，为 溏痛泄，为阳痿，为遗尿，为膝寒足冷。

&emsp;&emsp;病患身大热，反欲得近衣者，热在皮肤，寒在骨髓也；身大寒，反不欲近衣者，寒在皮肤，热在骨髓也，此表证之辩。若内热之甚者，亦每多畏寒，此当以脉证参合察之。

&emsp;&emsp;真寒之脉，必迟弱无神；真热之脉，必滑实有力。

&emsp;&emsp;阳脏之人多热，阴脏之人多寒。阳脏者，必平生喜冷畏热，即朝夕食冷，一无所病，此其阳之有余也。阴脏者，一犯寒凉，则脾肾必伤，此其阳之不足也。第阳强者少，十惟二三；阳弱者多，十常五六。然恃强者多反病，畏弱者多安宁。若或见彼之强而忌我之弱，则与侏儒观场，丑妇效颦者无异矣。

