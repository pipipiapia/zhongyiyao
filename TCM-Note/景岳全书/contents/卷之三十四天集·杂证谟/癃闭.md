## 癃闭


&emsp;&emsp;《灵兰秘典论》曰∶小肠者，受盛之官，化物出焉。三焦者，决渎之官，水道出焉。膀胱者，州都之官，津液藏焉，气化则能出矣。

&emsp;&emsp;《宣明五气篇》曰∶膀胱不利为癃，不约为遗溺。

&emsp;&emsp;《生气通天论》曰∶阳不胜其阴，则五脏气争，九窍不通。

&emsp;&emsp;《口问篇》曰∶中气不足，溲便为之变。

&emsp;&emsp;《本输篇》曰∶三焦者，足少阳太阴之所将，太阳之别也，并太阳之正，入络膀胱，约下焦。实则闭癃，虚则遗溺。

&emsp;&emsp;《奇病论》曰∶有癃者，一日数十溲，此不足也。（详死生门八）《玉机真藏论》帝曰∶夫子言脾为孤脏，中央土以灌四傍，其太过与不及，其病皆何如？岐伯曰∶太过则令人四肢不举，其不及则令人九窍不通，名曰重强。

&emsp;&emsp;《气厥论》曰∶胞移热于膀胱则癃溺血，膀胱移热于小肠，鬲肠不便，上为口糜。

&emsp;&emsp;《经脉篇》曰∶肝所生病者，遗溺闭癃。足少阴之别，实则闭癃。

&emsp;&emsp;《骨空论》曰∶督脉为病，癃痔遗溺。

&emsp;&emsp;《厥论》曰∶厥阴之厥，则少腹肿痛，腹胀泾溲不利，好卧屈膝，阴缩肿， 内热。

&emsp;&emsp;《邪气脏腑病形篇》曰∶肾脉微急为沉厥奔豚，足不收，不得前后。

&emsp;&emsp;《痹论》曰∶肠痹者，数饮而出不得，中气喘争，时发飧泄。胞痹者，少腹膀胱按之内痛，若沃以汤，涩于小便，上为清涕。

&emsp;&emsp;《经脉篇》曰∶足少阴之别，名曰大钟。实则闭癃，虚则腰痛。

&emsp;&emsp;《阴阳类论》曰∶二阴一阳，病出于肾，阴气客游于心，脘下空窍，堤闭塞不通，四肢别离。

&emsp;&emsp;《至真要大论》曰∶太阳之胜，隐曲不利，互引阴股。岁太阴在泉，少腹痛肿，不得小便。

&emsp;&emsp;《五常政大论》曰∶涸流之纪，其病癃闭，邪伤肾也。

&emsp;&emsp;《六元正纪大论》曰∶阳明司天之政，民病癃闭。

&emsp;&emsp;《标本病传》曰∶大小不利者，治其标。

&emsp;&emsp;《热病篇》曰∶癃，取之阴跷及三毛上及血络出血。

&emsp;&emsp;《癫狂篇》曰∶内闭不得溲，刺足少阴、太阳与 上以长针。

&emsp;&emsp;小水不通，是为癃闭，此最危最急证也。水道不通，则上侵脾胃而为胀，外侵肌肉而为肿，泛及中焦则为呕，再及上焦则为喘，数日不通则奔迫难堪，必致危殆。今人一见此证，但知利水，或用田螺罨脐之法，而不辩其所致之本，无怪其多不治也。

&emsp;&emsp;凡癃闭之证，其因有四，最当辩其虚实。有因火邪结聚小肠膀胱者，此以水泉干涸，而气门热闭不通也。有因热居肝肾者，则或以败精，或以槁血，阻塞水道而不通也；若此者，本非无水之证，不过壅闭而然，病因有余，可清可利，或用法以通之，是皆癃闭之轻证也。

&emsp;&emsp;惟是气闭之证，则尤为危候。然气闭之义有二焉∶有气实而闭者，有气虚而闭者。夫膀胱为藏水之腑，而水之入也。由气以化水，故有气斯有水；水之出也，由水以达气，故有水始有溺。经曰∶气化则能出矣。盖有化而入，而后有化而出；无化而出，必其无化而入，是以其入其出，皆由气化，此即本经气化之义，非单以出者言气化也。然则水中有气，气即水也；气中有水，水即气也。今凡病气虚而闭者，必以真阳下竭，元海无根，水火不交，阴阳痞隔，所以气自气，而气不化水，水自水，而水蓄不行。气不化水，则水腑枯竭者有之；水蓄不行，则浸渍腐败者有之。气既不能化，而欲强为通利，果能行乎？阴中已无阳，而再用苦寒之剂，能无甚乎？理本甚明，何知之者之不多见也？至若气实而闭者，不过肝强气逆，移碍膀胱，或破其气，或通其滞，或提其陷，而壅者自无不去。此治实者无难，而治虚者必得其化，为不易也。故凡临此证，不可不详辩其虚实。

&emsp;&emsp;仲景曰∶在尺为关，在寸为格，关则不得小便，格则吐逆。此误认关格之义也，详见关格门。

&emsp;&emsp;一、火在下焦，而膀胱热闭不通者，必有火证火脉，及溺管疼痛等证，宜大厘清饮、抽薪饮、益元散、玉泉散，及绿豆饮之类以利之。若肝肾实火不清，或遗浊，或见血者，大都清去其火，水必自通，前法俱可通用。

&emsp;&emsp;气闭证，当分虚实寒热而治之。

&emsp;&emsp;凡气实者，气结于小肠膀胱之间而壅闭不通，多属肝强气逆之证。惟暴怒郁结者多有之，宜以破气行气为主。如香附、枳壳、乌药、沉香、茴香之属，兼四苓散而用之。若气陷于下，药力不能骤及者，当即以此药多服，探吐以提其气，使气升则水自降也。有痰气逆滞不通者。即以二陈汤、六安煎之类探吐之。有热闭气逆者，及以大厘清饮探吐之。有气实血虚而闭者，用四物汤探吐之。凡气实等证，无如吐之妙者，譬之滴水之器，闭其上窍，则下窍不通，开其上窍，则下窍必利。盖有升则有降，无升则无降，此理势之使然也。

&emsp;&emsp;凡气虚而小便闭者，必以素多斫丧，或年衰气竭者，方有此证。正以气有不化，最为危候，不易治也。然凡病此者，必其有渐，但觉小便短少，或便时费力，盒饭留心速治。若待其剧，恐无及也。但治此者，亦当辩其脏气之寒热。若素无内热之气者，是必阳虚无疑也。

&emsp;&emsp;或病未至甚，须常用左归、右归、六味、八味等汤丸，或壮水以厘清，或益火以化气，随宜用之，自可渐杜其原。若病已至甚，则必用八味丸料，或加减《金匮》肾气汤大剂煎服，庶可挽回。或疑桂附辛热不敢轻用，岂知下元阳气亏甚，得寒则凝，得热则行。舍此二者，更有何物可以直达膀胱而使水因气化也？若气虚下陷，升降不利者，宜补中益气汤主之，或即用此汤探吐之，最妙。若素禀阳脏内热，不堪温补，而小便闭绝者，此必真阴败绝，无阴则阳无以化，水亏证也。治宜补阴抑阳，以化阴煎之类主之。或偏于阳亢而水不制火者，如东垣之用滋肾丸亦可，但此即火证之属耳。

&emsp;&emsp;大小便俱不通者，必先通其大便，则小便自通矣，宜八正散之类主之。

&emsp;&emsp;久服桂附之属，以致水亏阳亢，而小便不通者，宜解毒壮水，以化阴煎之类主之。

&emsp;&emsp;甚者，以黄连解毒汤加分利滋阴等药亦可。然尤惟绿豆饮为解毒之神剂。其有因久服阳药，作用过多，火本不盛，单由水亏者，非六味地黄汤大剂滋之不可也。

&emsp;&emsp;服分利既多，而小水愈不通者，此必下竭之证。察其水亏者，必须大补真阴；火虚者，必须峻补阳气，气达水行，其便自调。不可见其假实，恣意疏通，此与榨干汁、枯油者何异？致令竭者愈竭，鲜不危矣。

&emsp;&emsp;膀胱无水等证，有因泄泻，水归大肠而小水不通者，此当但治泄泻，泄泻止而水自利也。有因大汗多汗，气从汗泄而小水不利者。此当调治营卫，表气收而小便自利也。有虚劳亡血伤精，水随液去，五内枯燥而小水不利者。此当调补真阴，血气渐充而小水渐利也。

&emsp;&emsp;凡此数者，皆膀胱无水枯涸之证。水泉既涸，故不可再加分利。内惟泄泻证亦有可分利者，然亦不过十之三耳。诸如此者，当于各门详察治之，皆非有水不通而为癃闭之类也。

&emsp;&emsp;怀妊之妇，每有小便不通者，此以胎气下陷，溺孔被压而然。多以气虚不能举胎所致，宜八珍汤，补中益气汤之类主之。若临盆之际，胎压膀胱而小便不通者，宜以手指托起其胎，则小水自出。

&emsp;&emsp;凡治小水闭塞不通，危急之甚，诸药不效者。速寻白菊花根捣烂，用生白酒冲和，取酒汁温而饮之，神效。按此方或白花者一时难得，即不拘何色，但以家菊根代之，亦必无不效。一法治膀胱有溺，或因气闭，或因结滞阻塞，不能通达，诸药不效，危困将死者，用猪溲胞一个，穿一底窍，两头俱用鹅翎筒穿透，以线扎定，并缚住下口根下出气者一头，乃将溲胞吹满，缚住上窍，却将鹅翎尖插入马口，解去根下所缚，手捻其胞，使气从尿管透入膀胱，气透则塞开，塞开则小水自出，大妙法也。

&emsp;&emsp;通塞法∶凡败精干血，或溺孔结垢，阻塞水道，小便胀急不能出者。令病患仰卧，亦用鹅翎筒插入马口，乃以水银一二钱徐徐灌入，以手逐段轻轻导之，则诸塞皆通；路通而水自出，水出则水银亦从而喷出，毫无伤碍，亦最妙法也。

&emsp;&emsp;熏洗通便法∶凡偶有气闭，小水不通，胀急危困之极者，速用皂角、葱头、王不留行各数两，煎汤一盆，令病者，坐浸其中，熏洗小腹下体。久之，热气内达，壅塞自开，便即通矣。若系妇人，亦可用葱数茎塞阴户中，外加熏洗，其通尤速。

&emsp;&emsp;易老云∶寒在胞中，遏塞不入，热在下焦，填塞不便，须用感北方寒水之化，气味俱阴之药，以除其热，泄其闭塞。

&emsp;&emsp;东垣治一人，病小便不利，目睛突出，腹胀如鼓，膝以上坚硬，皮肤欲裂，饮食不下，服甘淡渗利之药皆不效。予曰∶疾急矣，非精思不能处。思至半夜，曰∶吾得之矣！经曰膀胱者，津液之腑，必气化而能出焉。多服渗利之药而痛益甚，是气不化也。启玄子云∶无阳则阴无以生，无阴则阳无以化。甘淡气薄者皆阳药，独阳无阴，欲化得乎？遂以滋肾丸群阴之剂投之，再服愈。

&emsp;&emsp;丹溪曰∶小便不通，有气虚，有血虚，有实热，有痰，有湿，有气结下焦。血气干者，死。

&emsp;&emsp;抽薪饮（新寒三） 四苓散（和一八七） 八正散（寒百十五） 益元散（寒百十二） 玉泉散（新寒十五） 大厘清饮（新寒五） 化阴煎（新寒七） 滋肾丸（寒一六三） 二陈汤（和一） 六味汤（补百二十） 八味汤（补一二一） 补中益气汤（补三十） 左归饮（新补二） 右归饮（新补三） 黄连解毒汤（寒一） 六安煎（新和二） 四物汤（补八） 《金匮》肾气汤（补一二四）绿豆饮（新寒十四） 八味丸（补一二一）

&emsp;&emsp;地髓汤（和三四五 闭痛） 疏凿饮（和五三 水闭） 人参固本丸（补百六 阴虚） 五苓散（和一八二） 葱白汤（和三百五十 气闭欲死） 万全木通汤（和三四九 利便） 导赤散（寒一二二） 七正散（寒百十六 火闭） 导水茯苓汤（和六二 闭而肿） 葱熨法（因二九一）清肺饮子（寒四十 气分热） 黄芩清肺饮（寒三八 气热） 葵子汤（寒一二四 膀胱热）赤茯苓汤（寒一二三 膀胱热） 《直指》黄芩汤（寒百七 心肺热） 猪苓汤（和一八八 伤寒下后小便不通） 独蒜通便方（因二八九） 龙胆泻肝汤（寒六三 肝火） 十全大补汤（补二十） 三味牛膝汤（寒一二六 茎痛闭） 加味龙胆泻肝汤（寒六四） 加味逍遥散（补九三 虚热） 加味通心饮（寒三三 疝闭） 《良方》龙胆泻肝汤（寒六二） 大连翘饮（寒七八 风热）小便不通方（因二百九十）

