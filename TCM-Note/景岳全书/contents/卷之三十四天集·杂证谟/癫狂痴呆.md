## 癫狂痴呆


&emsp;&emsp;《宣明五气篇》曰∶邪入于阳则狂，邪入于阴则痹。搏阳则癫疾，搏阴则为喑。

&emsp;&emsp;《生气通天论》曰∶阴不胜其阳，则脉流薄疾，并乃狂。阳不胜其阴，则五脏气争，九窍不通。

&emsp;&emsp;《调经论》曰∶血并于阴，气并于阳，故为惊狂。

&emsp;&emsp;《通天篇》曰∶太阳之人，多阳而少阴，必谨调之。无脱其阴，而泻其阳。阳重脱者易狂，阴阳皆脱者，暴死不知人也。

&emsp;&emsp;《本神篇》曰∶肝悲哀动中则伤魂，魂伤则狂忘不精。肺喜乐无极则伤魄，魄伤则狂，狂者意不存人。

&emsp;&emsp;《脉解篇》曰∶太阳所谓甚则狂癫疾者，阳尽在上而阴气从下，下虚上实，故狂癫疾也。阳明所谓病至则欲乘高而歌，弃衣而走者，阴阳复争，而外并于阳，故弃衣而走也。

&emsp;&emsp;《阳明脉解篇》帝曰∶足阳明之脉，病甚则弃衣而走，登高而歌，或至不食数日，逾垣上屋，所上之处，皆非其素所能也，病反能者何也？岐伯曰∶四肢者，诸阳之本也。阳盛则四肢实，实则能登高也。热盛于身，故弃衣欲走也。阳盛则使人妄言骂詈，不避亲疏而不欲食，故妄走也。

&emsp;&emsp;《病能论》帝曰∶有病怒狂者，此病安生？岐伯曰∶生于阳也。阳气者，因暴折而难决，故善怒也，病名曰阳厥。帝曰∶何以知之？岐伯曰∶阳明者常动，巨阳少阳不动，不动而动大疾，此其候也。帝曰∶治之奈何？曰∶夺其食即已。夫食入于阴，长气于阳，故夺其食即已。使之服以生铁洛为饮。夫生铁洛者，下气疾也。

&emsp;&emsp;《通评虚实论》帝曰∶癫疾何如？岐伯曰∶脉搏大滑，久自已；脉小坚急，死不治。

&emsp;&emsp;帝曰∶癫疾之脉，虚实何如？岐伯曰∶虚则可治，实则死。

&emsp;&emsp;《大奇论》曰∶心脉满大，痫螈筋挛。肝脉小急，痫螈筋挛。二阴急为痫厥。

&emsp;&emsp;《邪气脏腑病形篇》曰∶心脉缓甚为狂笑，微涩为癫疾。肺脉急甚为癫疾。肾脉急甚为骨癫疾。

&emsp;&emsp;《奇病论》曰帝曰∶人生而有病癫疾者，病名曰何？安所得之？岐伯曰∶病名为胎病。

&emsp;&emsp;此得之在母腹中时，其母有所大惊，气上而不下，精气并居，故令子发为癫疾也。

&emsp;&emsp;《寒热病篇》曰∶暴挛痫眩，足不任身。取天柱。

&emsp;&emsp;《癫狂篇》曰∶癫疾始生，先不乐，头重痛，视举目赤，甚作极已而烦心，候之于颜。

&emsp;&emsp;取手太阳、阳明、太阴，血变而止。癫疾始作，先反僵，因而脊痛，候之足太阳、阳明、太阴、手太阳，血变而止。癫疾始作，而引口啼呼喘悸者，候之手阳明、太阳。左强者攻其右，右强者攻其左，血变而止。治癫疾者，常与之居，察其所当取之处。病至，视之有过者泻之，置其血于瓠壶之中，至其发时，血独动矣。不动，灸穷骨二十壮。穷骨者， 骨也。骨癫疾者， 齿诸 分肉皆满，而骨居，汗出烦 ，呕多沃沫，气下泄，不治。筋癫疾者，身倦挛急大，刺项大经之大杼脉。呕多沃沫，气下泄者，不治。脉癫疾者，暴仆，四肢脉皆胀而纵。脉满，尽刺之出血不满，灸之挟项太阳，灸带脉于腰相去三寸，诸分肉本输。呕多沃沫，气下泄者，不治。癫疾者，疾发如狂者，死不治。以上俱言癫疾。

&emsp;&emsp;狂始生，先自悲也，喜忘苦怒善恐者，得之忧饥，治之取手太阴、阳明，血变而止，及取足太阴，阳明。狂始生，少卧不饥，自高贤也，自辩智也，自尊贵也，善骂詈，日夜不休，治之取手阳明、太阳、太阴、舌下少阴。视之盛者，皆取之。不盛，释之也。狂言，惊，善笑，好歌乐，妄行不休者，得之大恐。治之，取手阳明、太阳、太阴。狂，目妄见，耳妄闻，善呼者，少气之所生也。治之，取手太阳、太阴、阳明，足太阴、头两 。狂者多食，善见鬼神，善笑而不发于外者，得之有所大喜。治之，取足太阴、太阳、阳明；后取手太阴、太阳、阳明。狂而新发，未应如此者。先取曲泉左右动脉，及盛者见血，有顷已；不已，以法取之，灸骨 二十壮。以上俱言狂证。

&emsp;&emsp;《长刺节论》曰∶病在诸阳脉，且寒且热，诸分且寒且热，名曰狂，刺之虚脉，视分尽热病已止。病初发岁一发，不治，月一发，不治，月四五发，名曰癫病，刺诸分诸脉，其无寒者以针调之，病已止。

&emsp;&emsp;《二十难》曰∶重阳者，狂；重阴者，癫。脱阳者，见鬼；脱阴者，目盲。

&emsp;&emsp;《五十九难》曰∶狂癫之病，何以别之？然∶狂疾之始发，少卧而不饥，自高贤也。自辩智也。自倨贵也。妄笑，好歌乐，妄行不休是也。癫疾始发，意不乐，僵仆直视，其脉三部俱盛是也。

&emsp;&emsp;癫狂之病，病本不同。狂病之来，狂妄之渐而经久难已；癫病之至，忽然僵仆而时作时止。狂病常醒，多怒而暴；癫病常昏，多倦而静。由此观之，则其阴阳寒热，自有冰炭之异。故《难经》曰∶重阳者狂，重阴者癫，义可知也。后世诸家，有谓癫狂之病，大概是热，此则未必然也。此其形气脉气自亦有据，不可不辩察阴阳，分而治之。

&emsp;&emsp;癫，即痫也，观《内经》所言癫证甚详，而痫则无辩。即此可知。后世有癫痫、风痫、风癫等名，所指不一，则徒滋惑乱，不必然也。又如《别录》所载五痫，曰马痫、牛痫、猪痫、羊痫、鸡痫者，即今人之谓羊痫、猪痫也。此不过因其声之相似，遂立此名。可见癫痫无二，而诸家于癫证之外，又有痫证，诚属牵强，无足凭也。又《千金方》有风痫、惊痫、食痫，及阴痫、阳痫之说，皆所当辩，并列后条。

&emsp;&emsp;凡狂病多因于火。此或以谋为失志，或以思虑郁结，屈无所伸，怒无所泄，以致肝胆气逆，木火合邪，是诚东方实证也。此其邪乘于心，则为神魂不守；邪乘于胃，则为暴横刚强。故治此者，当以治火为先，而或痰或气，察其甚而兼治之。若止因火邪，而无胀闭热结者，但当清火，宜抽薪饮、黄连解毒汤、三补丸之类主之。若水不制火，而兼心肾微虚者，宜朱砂安神丸，或服蛮煎、二阴煎主之。若阳明火盛者，宜白虎汤、玉泉散之类主之。若心脾受热，叫骂失常，而微兼闭结者，宜清心汤、凉膈散、三黄丸、当归龙荟丸之类主之。若因火致痰者，宜清膈饮、抱龙丸、生铁落饮主之。甚者宜滚痰丸。若三焦邪实热甚者，宜大承气汤下之。若痰饮壅闭，气道不通者，必须先用吐法，并当清其饮食。此治狂之要也。

&emsp;&emsp;癫病多由痰气。凡气有所逆，痰有所滞，皆能壅闭经络，格塞心窍，故发则旋晕僵仆，口眼相引，目睛上视，手足搐搦，腰脊强直，食顷乃苏。此其倏病倏已者，正由气之倏逆倏顺也。故治此者，当察痰察气，因其甚者而先之；至若火之有无，又当审其脉证而兼为之治也。气滞者，宜排气饮、大和中饮、四磨饮，或牛黄丸、苏合丸、《集成》润下丸之类主之。痰盛者，宜清膈饮、六安煎、二陈汤、橘皮半夏汤，或抱龙丸、朱砂滚涎丸之类主之。兼痰兼火者，宜清膈饮、朱砂安神丸、丹溪润下丸之类主之。痰逆气滞之甚者，必用吐法。吐后随证调理之。

&emsp;&emsp;癫痫证无火者多。若无火邪，不得妄用凉药，恐伤脾气，以致变生他证。且复有阴盛阳衰及气血暴脱，而绝无痰火气逆等病者，则凡四君、四物、八珍、十全大补等汤，或干姜、桂、附之类，皆所必用，不得谓癫痫尽属实邪，而概禁补剂也。若真阴大损，气不归根，而时作时止，昏沉难愈者，必用紫河车丸，方可奏效。其有虚中挟实，微兼痰火不清，而病久不愈者，《集验》龙脑安神丸最得其宜，随证增减，可为法也。

&emsp;&emsp;痴呆证，凡平素无痰，而或以郁结，或以不遂，或以思虑，或以疑贰，或以惊恐，而渐致痴呆。言辞颠倒，举动不经，或多汗，或善愁，其证则千奇万怪，无所不至。脉必或弦或数，或大或小，变易不常。此其逆气在心或肝胆二经，气有不清而然。但察其形体强壮，饮食不减，别无虚脱等证。则悉宜服蛮煎治之，最稳最妙。然此证有可愈者，有不可愈者，亦在乎胃气元气之强弱，待时而复，非可急也。凡此诸证，若以大惊猝恐，一时偶伤心胆，而致失神昏乱者。此当以速扶正气为主，宜七福饮，或大补元煎主之。

&emsp;&emsp;小儿无狂证，惟病癫者常有之。凡小儿之病，有从胎气而得者，有从生后受惊而得者。盖小儿神气尚弱，惊则肝胆夺气而神不守舍，舍空则正气不能主，而痰邪足以乱之。故凡治小儿之惊痫，必须先审正气，然后察其病邪，酌宜治之。诸法俱载小儿门，所当详究。

&emsp;&emsp;《千金方》云∶小儿之痫有三，风痫、惊痫、食痫也。风痫缘衣暖汗出，风因入也。初时先屈指如数，乃作。惊痫起于惊悸，大啼乃作。食痫其先不哺乳，而变热后发。或先寒后热者，皆食痫也。又云∶病先身热，掣纵，惊啼叫唤，而后发痫。脉浮者，为阳痫。病在六腑外，在肌肉，犹易治也。病先身冷，不惊掣，不啼叫，而病发时脉沉者，为阴痫。病在五脏内，在骨髓，难治也。

&emsp;&emsp;陈无择云∶夫癫痫病，皆由惊动，使脏气不平，郁而生涎，闭塞诸经，厥而乃成。或在母胎中受惊，或幼小感风寒暑湿，或饮食不节，逆于脏气而成。盖忤气得之外，惊恐得之内，饮食属不内外，三因不同，忤气则一。

&emsp;&emsp;愚谓此二家之说，虽若切当，然风寒外感，自有表证，饮食内伤，是有里证，俱未必乱神。若此而癫痫为病，则忽尔昏厥，此其病则专在心经，以及肝胆二脏，又非风寒饮食所能顿病若此者。且风痫之义，本以木邪所属为言，亦非外感之谓，即有外感，或有饮食，亦无非因惊因恐相兼为病耳，若以三因并列之，则有未必然也。

&emsp;&emsp;张子和曰∶肝屡谋，胆屡不决，屈无所伸，怒无所泄，肝木胆火随炎入心，心火炽亢，神不守舍，久逆而成癫狂，一因也。有思虑过多，脾伤失职，心之官亦主思，甚则火炽，心血日涸，脾液不行，痰迷心窍，以致癫狂，二因也。

&emsp;&emsp;丹溪曰∶大法行痰为主，黄连、南星、栝蒌、半夏，寻火寻痰，分多少而治，无不愈。

&emsp;&emsp;有热者，以凉药清其心。有痰者，必用吐法。吐后，用东垣安神丸及平肝之药，青黛、柴胡、川芎之类。

&emsp;&emsp;一方 治狂，邪触发无时，披头大叫，但欲杀人，不避水火者。用苦参为末，蜜丸桐子大。每服五、七十丸，白滚汤或清茶送下。

&emsp;&emsp;间使（五壮）、人中（用小炷灸之）、骨 （二十壮）。

&emsp;&emsp;两手足大拇指，以二指并缚一处，灸爪甲角七壮。须于甲肉之半，令其四处着火。

&emsp;&emsp;抽薪饮（新寒三） 白虎汤（寒二） 四君子汤（补一） 清心汤（寒三四） 清膈煎（新寒九）大补元煎（新补一） 排气饮（新和六） 六安煎（新和二） 大和中饮（新和七） 抱龙丸（小八五） 滚痰丸（攻七七） 紫河车丸（小百七） 二陈汤（和一） 三黄丸（攻六八） 十全大补汤（补二十） 苏合丸（和三七一） 牛黄丸（和三六五） 当归龙荟丸（寒一六七） 八珍汤（补十九） 四物汤（补八） 朱砂安神丸（寒一四二） 七福饮（新补七） 玉泉散（新寒十五） 朱砂滚涎丸（攻七八） 二阴煎（新补十） 凉膈散（攻十九） 橘皮半夏汤（和十三） 三补丸（寒一六二） 四磨饮（和五二） 丹溪润下丸（和百十六） 服蛮煎（新寒十九） 吐法（新攻一）《集成》润下丸（和百十七） 生铁落饮（寒七七） 大承气汤（攻一） 黄连解毒汤（寒一） 《集验》龙脑安神丸（和一四七）

&emsp;&emsp;正心汤（补八一 心虚主热） 宁心丸（补百十四 养心神） 辰砂妙香散（固十五） 抱胆丸（和三五七 惊气结） 宁志丸（和三百六十 心风养神） 人参琥珀丸（和三六一 养心安神） 归神丸（和三五九 神不守舍） 神应丹（和三六三 镇惊痰） 五痫神应丸（和三六四）《秘方》半夏丸（和三六二 风痰） 辰砂丸（和三五八 痰气结） 琥珀寿星丸（和百十三痰痫） 五生丸（热九六 寒痰） 犀角丸（攻九一 风痰） 牛黄清心丸（攻三五 实热）

