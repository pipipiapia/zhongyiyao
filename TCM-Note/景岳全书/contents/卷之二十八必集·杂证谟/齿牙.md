## 齿牙


&emsp;&emsp;《上古天真论》曰∶女子七岁，肾气盛，齿更发长。三七，肾气平均，故真牙生而长极。丈夫八岁，肾气实，发长齿更。三八，肾气平均，筋骨劲强，故真牙生而长极。五八，肾气衰，发堕齿槁。八八，则齿发去。

&emsp;&emsp;《邪客篇》曰∶天有列星，人有牙齿。

&emsp;&emsp;《五味论》帝曰∶苦走骨，多食之，令人变呕，何也？少俞曰∶苦入于胃，五谷之气，皆不能胜苦，苦入下脘，三焦之道皆闭而不通，故变呕。齿者，骨之所终也，故苦入而走骨，故入而复出，知其走骨也。

&emsp;&emsp;《经脉篇》曰∶手阳明之脉，其支者从缺盆上颈贯颊，入下齿中。足阳明之脉，下循鼻外，入上齿中，还出挟口环唇，下交承浆。

&emsp;&emsp;《寒热病篇》曰∶臂阳明有入 遍齿者，名曰大迎，下齿龋取之。臂恶寒补之，不恶寒泻之。足太阳有入 遍齿者，名曰角孙，上齿龋取之，在鼻与 前。

&emsp;&emsp;方病之时，其脉盛，盛则泻之，虚则补之。骨寒热者，病无所安，汗注不休。齿未槁，取其少阴于阴股之络。齿已槁，死不治。骨厥亦然。

&emsp;&emsp;《杂病篇》曰∶齿痛，不恶清饮，取足阳明。恶清饮，取手阳明。

&emsp;&emsp;齿牙之病有三证∶一曰火，二曰虫，三曰肾虚。凡此三者，病治各有不同，辩得其真，自无难治之齿病矣。凡火病者，必病在牙床肌肉间，或为肿痛，或为糜烂，或为臭秽脱落，或牙缝出血不止，是皆病在经络。而上牙所属，足阳明也，止而不动。下牙所属，手阳明也，嚼物则动而不休。此之为病，必美酒浓味，膏粱甘腻过多，以致湿热蓄于肠胃，而上壅于经，乃有此证。治宜戒浓味，清火邪为主。虫痛者，其病不在经而在牙，亦由肥甘湿热，化生牙虫以致蚀损蛀空，牙败而痛。治宜杀虫为主。湿热胜者，亦宜兼清胃火。肾虚而牙病者，其病不在经而在脏。盖齿为骨之所终，而骨则主于肾也。故曰∶肾衰则齿豁，精固则齿坚。至其为病，则凡齿脆不坚，或易于摇动，或疏豁，或突而不实。凡不由虫、不由火而齿为病者，必肾气之不足。此则或由先天之禀亏，或由后天之斫丧，皆能致之，是当以专补肾气为主。

&emsp;&emsp;齿有伤于外因者，或以击损，或以跌扑，或勉强咬嚼坚硬等物，久之无不损齿，此岂药之可疗，知者自当慎也。

&emsp;&emsp;种齿法∶古有晨昏叩齿之说。虽亦可行，然而谷谷震动，终非尽善之道。余每因劳因酒，亦尝觉齿有浮突之意，则但轻轻咬实，务令渐咬渐齐，或一二次，或日行二三次，而根自固矣。又凡于小解时，必先咬定牙根而后解，则肾气亦赖以摄，非但固精，亦能坚齿。

&emsp;&emsp;故余年逾古稀，而齿无一损，亦大得此二方之力。

&emsp;&emsp;《金丹全书》云∶今人漱齿，每以早晨，是倒置也。凡一日饮食之毒，积于齿缝，当于夜晚刷洗，则垢秽尽去，齿自不坏。故云∶晨漱不如夜漱，此善于养齿者。今观智者，每于饭后必漱，则齿至老坚白不坏，斯存养之功可见矣。

&emsp;&emsp;一、阳明热壅牙痛，宜清胃散、清胃饮之类主之。若火之甚者，宜抽薪饮、太清饮之类主之，皆所以清其源也。若肾阴本虚，胃火复盛，上实下虚，而为热渴肿痛者，玉女煎为最妙。

&emsp;&emsp;牙痛外敷之药，惟辛温可以散热，宜细辛煎、丁香散、姜黄散、赴筵散之类主之，然惟二辛煎、三香散为尤妙。

&emsp;&emsp;虫牙蛀空疼痛，宜《瑞竹堂方》韭子汤、巴豆丸、藜芦散，皆可择而用之。

&emsp;&emsp;牙缝出血不止，无非胃火所致，宜以前清胃等药主之。亦有阴虚于下，格阳于上，则六脉微细，全非实热火证。牙缝之血，大出不能止，而手足厥冷者，速宜以镇阴煎主之。

&emsp;&emsp;若误用寒凉，必致不救。

&emsp;&emsp;肾虚牙齿不固，或摇动，或脆弱浮突者，虽宜以补肾为主，然亦当辩其寒热。凡左归丸、六味丸，可壮肾中之阴；右归丸、八味丸，可补肾中之阳，须通加骨碎补丸服尤妙。

&emsp;&emsp;若齿牙浮动脱落，或牙缝出血，而口不臭，亦无痛者。总属阴中之阳虚，宜安肾丸之类主之。

&emsp;&emsp;走马牙疳，牙床腐烂，齿牙脱落。谓之走马者，言其急也。此盖热毒蕴蓄而然。凡病此者，大为凶候。初见此证，速宜内泻阳明之火，兼以绿豆饮常服之；外用冰白散、三仙散、麝矾散、北枣丹之类敷之。丹溪法曰∶用干北枣烧存性，同枯白矾为末敷之，神效。

&emsp;&emsp;《圣惠方》云∶热者怕冷水，宜用牙硝、姜黄、雄黄、荆芥等治之。冷者怕热汤，宜用干姜、荜茇等治之。不怕冷热乃风牙，以猪牙皂角、僵蚕、蜂房、草乌治之。有孔者为虫牙，宜雄黄、锻石、砂糖等治之。用药了，皆以温水漱之。

&emsp;&emsp;薛立斋曰∶齿痛，若因手足阳明经湿热，用东垣清胃散。若因风寒入脑，脑痛齿亦痛，用羌活附子汤。若因思虑伤脾，用归脾汤。若因郁火所致，用越鞠丸。若因酒面炙爆而发，用清胃散。若因饮食伤脾，用六君子汤。若因劳伤元气，用补中益气汤。若因脾胃素弱，用六君子、当归、升麻。若因肾经阴虚，用六味丸。若因肾经阳虚，用八味丸。若阴阳俱虚，用十补丸。若脾肾虚寒，用安肾丸。徐用诚先生云∶凡齿痛恶寒热等证，属足、手阳明经。齿摇断脱，属足少阴经。齿蚀肿痛出血，皆胃火所致也，亦有诸经错杂之邪与外因为患者。

&emsp;&emsp;《医统》云∶宋·汪丞相之宠，好食浓味。一日，热大作，齿间壅出有肉，渐大胀满，口不能闭，水浆不入。一医用生地黄汁一碗，牙皂角数挺，火上炙热，蘸汁令尽，为末，敷壅肉上，随即消缩，不日而愈。

&emsp;&emsp;足内踝二尖（治上牙痛，灸之）、足三里（治上齿痛，灸四十九壮）、手三间（治下齿痛，灸七壮）、列缺（灸七壮，永不发）、合谷（齿龋灸之）、内庭（下牙痛，针灸皆可）、阳谷（治上牙痛，在手外踝骨尖，左灸右，右灸左，十一壮，屡验神效）、太渊（治风牙）、肩 （七壮，随左右灸之）、耳垂下尽骨上穴（灸三壮，痛即止，如神）。

&emsp;&emsp;一法治一切牙痛∶以草量手中指，至掌后横纹止，将草折作四分，去三留一，于横纹后量臂中，随痛左右灸三壮，即愈。

&emsp;&emsp;经验法∶于耳前鬓发尖内有动脉处，随痛左右用小艾炷灸五七壮，神效。亦不必贴膏药。如再发，再灸，即可断根。

&emsp;&emsp;清胃饮（寒五六） 清胃散（寒五四） 补中益气汤（补三十） 抽薪饮（新寒三） 冰玉散（新因四六、四七） 羌活附子汤（散五九） 太清饮（新寒十三） 三仙散（因一五四） 六君子汤（补五） 绿豆饮（新寒十四） 藜芦散（因一五一） 瑞竹堂方（因一四九） 归脾汤（补三二）三香散（新因四九） 韭子汤（因一四八） 麝矾散（因一五五） 六味丸（补百二十） 玉女煎（新寒十二） 丁香散（因一四二） 八味丸（补一二一） 镇阴煎（新热十三） 姜黄散（因一六四） 左归丸（新补四） 细辛煎（因百四十） 赴筵散（因一四五） 右归丸（新补五） 二辛煎（新因四五） 越鞠丸（和一五四） 十补丸（热一七三） 北枣丹（因一五二） 巴豆丸（因百五十） 安肾丸（因一三八）

&emsp;&emsp;《良方》芦荟丸（寒一六八 疳虫） 齿牙诸方（详因阵，一三五至一七四止）

