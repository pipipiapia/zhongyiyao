## 声喑


&emsp;&emsp;《脉解篇》曰∶所谓入中为喑者，阳盛已衰，故为喑也。内夺而厥，则为喑俳，此肾虚也。少阴不至者，厥也。

&emsp;&emsp;《经脉篇》曰∶手少阴之别，名曰通里，循经入于心中，系舌本，属目系。其实则支膈，虚则不能言，取之掌后一寸，别走太阳也。足阳明之别，名曰丰隆。其别者，循胫骨外廉，上络头项，合诸经之气，下络喉嗌。其病气逆则喉痹瘁喑，实则狂巅，虚则足不收，胫枯，取之所别也。

&emsp;&emsp;《奇病论》帝曰∶人有重身，九月而喑，此为何也？岐伯对曰∶胞之络脉绝也。胞络者系于肾，少阴之脉，贯肾系舌本，故不能言。帝曰∶治之奈何？岐伯曰∶无治也，当十月复。帝曰∶有病膺肿颈痛，胸满腹胀，此为何病？何以得之？岐伯曰∶名厥逆。帝曰∶治之奈何？岐伯曰∶灸之则喑，石之则狂，须其气并，乃可治也。帝曰∶何以然？岐伯曰∶阳气重上，有余于上。灸之则阳气入阴，入则喑；石之则阳气虚，虚则狂。

&emsp;&emsp;《大奇论》曰∶胃脉沉鼓涩，胃外鼓大，心脉小急坚，皆膈偏枯，男子发左，女子发右，不喑舌转，可治，三十日起；其从者喑，三岁起；年不满二十者，三岁死。肝脉骛暴，有所惊骇，脉不至若喑，不治自已。

&emsp;&emsp;《忧恚无言篇》帝曰∶人之卒然忧恚而言无音者，何道之塞，何气出行，使音不彰？愿闻其方。少师曰∶咽喉者，水谷之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使，主发舌者也。故人之鼻洞涕出不收者，颃颡不开，分气泄也。是故厌小而疾薄，则发气疾，其开阖利，其出气易；其厌大而浓，则开阖难，其气出迟，故重言也。人卒然无音者，寒气客于厌，则厌不能发，发不能下至，其开阖不致，故无音。帝曰∶刺之奈何？岐伯曰∶足之少阴上系于舌，络于横骨，终于会厌。两泻其血脉，浊气乃辟。

&emsp;&emsp;会厌之脉，上络任脉，取之天突，其厌乃发也。

&emsp;&emsp;《逆调论》曰∶不得卧而息有音者，是阳明之逆也。足三阳者下行，今逆而上行，故息有音也。夫起居如故而息有音者，此肺之络脉逆也。络脉不得随经上下，故留经而不行，络脉之病患也微，故起居如故而息有音也。

&emsp;&emsp;《宣明五气篇》曰∶五邪所乱，邪入于阳则狂，邪入于阴则痹。搏阳则为巅疾，搏阴则为喑。阳入之阴则静，阴出之阳则怒，是谓五乱。

&emsp;&emsp;《脉要精微论》曰∶心脉搏坚而长，当病舌卷不能言；其 而散者，当消环自已。

&emsp;&emsp;《生气通天论》曰∶阳不胜其阴，则五脏气争，九窍不通。

&emsp;&emsp;《脉度篇》曰∶五脏常内阅于上七窍也。五脏不和，则七窍不通。

&emsp;&emsp;《邪气脏腑病形篇》曰∶心脉涩甚则为喑。

&emsp;&emsp;《寒热病篇》曰∶暴喑气硬，取扶突与舌本出血。

&emsp;&emsp;《宝命全角论》曰∶夫盐之味咸者，其气令器津泄；弦绝者，其音嘶败；木敷者，其叶发；病深者，其声哕。人有此三者，是谓坏府，毒药无治，短针无取，此皆绝皮伤肉，血气争黑。

&emsp;&emsp;《热病篇》曰∶痱之为病也，身无痛者，四肢不收，智乱不甚，其言微知，可治；甚则不能言，不可治也。

&emsp;&emsp;《阴阳应象大论》曰∶东方生风，在地为木，在脏为肝，在音为角，在声为呼。南方生热，在地为火，在脏为心，在音为征，在声为笑。中央生湿，在地为土，在脏为脾，在音为宫，在声为歌。西方生燥，在地为金，在脏为肺，在音为商，在声为哭。北方生寒，在地为水，在脏为肾，在音为羽，在声为呻。

&emsp;&emsp;声音出于脏气。凡脏实则声弘，脏虚则声怯。故凡五脏之病皆能为喑。如以忧思积虑，久而至喑者，心之病也。惊恐愤郁，瘁然致喑者，肝之病也。或以风寒袭于皮毛，火燥刑于金脏，为咳为嗽而致喑者，肺之病也。或以饥饱，或以疲劳，致败中气而喘促为喑者，脾之病也。至于酒色过伤，欲火燔烁，以致阴亏而盗气于阳，精竭而移稿于肺，肺燥而嗽，嗽久而喑者，此肾水枯涸之病也。是五脏皆能为喑者，其概如此。然舌为心之苗，心病则舌不能转，此心为声音之主也。声由气而发，肺病则气夺，此气为声音之户也。肾藏精，精化气，阴虚则无气，此肾为声音之根也。经曰∶言而微，终日乃复言者，此气之夺也，而况于无声者乎？是知声音之病，虽由五脏，而实惟心之神，肺之气，肾之精，三者为之主耳。然人以肾为根蒂，元气之所由生也。故由精化气，由气化神，使肾气一亏，则元阳寝弱，所以声音之标在心肺，而声音之本则在肾。观之经云∶阳盛已衰，故为喑也。内夺而厥，则为喑俳，此肾虚也。然则肾为声音之根，信非谬矣。

&emsp;&emsp;喑哑之病，当知虚实。实者，其病在标，因窍闭而喑也；虚者，其病在本，因内夺而喑也。窍闭者，有风寒之闭，外感证也。有火邪之闭，热乘肺也。有气逆之闭，肝滞强也。风闭者，可散而愈。火闭者，可清而愈。气闭者，可顺而愈。此皆实邪之易治者也。至若痰涎之闭，虽曰有虚有实，然非治节不行，何致痰邪若此？此其虚者多而实者少，当察邪正、分缓急而治之可也。内夺者，有色欲之夺，伤其肾也。忧思之夺，伤其心也。大惊大恐之夺，伤其胆也。饥馁疲劳之夺，伤其脾也。此非各求其属而大补元气，安望其嘶败者复完，而残损者复振乎？此皆虚邪之难治者也。然难易之辩固若此。而犹有难易之辩者，则辩其久暂，辩其病因，乃可悉焉。盖暂而近者，易。渐而久者，难。脉缓而滑者，易。脉细而数者，难。素无损伤者，易。积有劳怯者，难。数剂即开者，易。久药罔效者，难。此外，复有号叫、歌唱、悲哭，及因热极暴饮冷水，或暴吸风寒而致喑者，乃又其易者也。若此者，但知养息，则弗药可愈，是皆所当辩者。

&emsp;&emsp;一、风寒袭于皮毛，则热郁于内，肺金不清，而闭塞喉窍，咳嗽甚而声喑者。宜参苏饮、二陈汤、小青龙汤、金水六君煎、三 汤之类以散之。

&emsp;&emsp;火邪侵肺，上焦热甚而声喑者，宜四阴煎、麦门冬汤主之。心火盛者，二阴煎。胃火上炎者，竹叶石膏汤。肝胆火盛者，柴胡清肝散之类主之。劳瘵痰嗽挟火者，竹衣麦门冬汤主之。

&emsp;&emsp;肝邪暴逆，气闭为喑者，宜小降气汤、润下丸、七气汤之类主之。

&emsp;&emsp;痰气滞逆而为喑者，如二陈汤、六安煎、贝母丸、润下丸之类。皆治标之可用者，或用盐汤探吐之亦可。其有虚痰或痰火之甚者。当于痰饮门参酌治之。

&emsp;&emsp;虚损为喑者，凡声音之病，惟此最多，当辩而治之。凡色欲伤阴，病在肾者，宜六味丸、八味丸、左归丸、右归丸、人参平肺汤、大补元煎之类主之；或兼肺火者，宜一阴煎、四阴煎、人参固本丸之类择而用之。凡大惊大恐，猝然致喑者，肝胆受伤也。宜七福饮、五福饮、十味温胆汤、平补镇心丹、定志丸之类主之。凡饥馁疲劳，以致中气大损而为喑者，其病在脾。宜归脾汤、理阴煎、补中益气汤、补阴益气煎、温胃饮之类主之。凡忧思过度，致损心脾而为喑者。宜七福饮、归脾汤之类主之。凡病患久嗽声哑者，必由元气大伤，肺肾俱败。但宜补肺气，滋肾水，养金润燥，其声自出；或略加诃子、百药煎之类，兼收敛以治其标，务宜先本后末，庶可保全。若见其假热而过用寒凉，或见其痰盛而妄行消耗，则未有一免者矣。

&emsp;&emsp;凡患风毒，或病喉痈，病既愈而声则喑者。此其悬雍已损，虽喑无害也，不必治之。

&emsp;&emsp;久病患不语者，心气已绝，不治。

&emsp;&emsp;一方 治失声不出，用萝卜捣自然汁，入姜汁少许，时时细饮之。

&emsp;&emsp;一方 用皂角一条去皮、子，同萝卜三个煎服，数次，声即出。

&emsp;&emsp;一方 治无故咽喉声音不出，用橘皮五两，水三升，煮一升，顿服，效。

&emsp;&emsp;一方 治猝哑，用杏仁三分，去皮煎熬，别杵桂末一分，和捣如泥，每用杏核大一丸，绵裹噙口中，细细咽之，日三夜五。

&emsp;&emsp;一方 用密陀僧为极细末，每服一钱，点茶饮之，声即出。

&emsp;&emsp;按上方皆治标之法。凡猝喑轻浅者，亦可取效，若系根本之病，不得概以为用。

&emsp;&emsp;一阴煎（新补八） 二阴煎（新补十） 大补元煎（新补一） 五福饮（新补六） 七福饮（新补七） 补中益气汤（补三十） 归脾汤（补三二） 温胃饮（新热五） 补阴益气煎（新补十六）六味丸（补百二十） 八味丸（补一二一） 金水六君煎（新和一） 左归丸（新补四） 右归丸（新补五） 人参固本丸（补百六） 定志丸（补百十六） 六安煎（新和二） 柴胡清肝散（寒五九） 二陈汤（和一） 参苏饮（散三四） 平补镇心丹（补百十） 三 汤（散七八） 七气汤（和四七） 竹叶石膏汤（寒六） 四阴煎（新补十二） 润下丸（和百十七） 人参平肺汤（因一八七） 理阴煎（新热三） 麦门冬汤（寒四四） 十味温胆汤（和一五三） 华盖散（散七九）小青龙汤（散八） 竹衣麦门冬汤（因一八九） 贝母丸（新和十八） 小降气汤（和四二）

&emsp;&emsp;百合丸（因一八八 肺燥失声） 杏仁煎（因一八三 咳嗽失声） 诃子甘桔汤（因一七八火盛失音） 铁笛丸（因一九一 讴歌失音） 靛花丸（因一八二 喉风失音）

