## 诸毒（附虫毒）


&emsp;&emsp;《风俗通》曰∶禽兽自死者，俱有毒，不可食。鱼无腮者，有毒，腮大者亦有毒。鳖肚下有红藻纹者，有毒。蟹腹下有毛者，有毒。煮酒初出火者，有毒。江南谓之火头酒，饮之则生痔、溢血。夏月饮食但过宿者，即有毒。夏月酒在铜锡器中过夜，即有毒。铜器盖热食，气上蒸成汗，滴下食中，即有毒。炊汤过宿，饮之有毒，盥洗则生疥。桃、杏仁，双仁者毒，能杀人。果未成核者，俱有毒，令人发疮疖。夏秋果熟落地，虫缘者，有毒，人食之作漏。屋漏水有毒，人食之有胀而死者。用之沐手，则生浸淫之疥，屡验。泽中死水有毒，饮之令人生瘕。汤池中温泉水不可饮，令人胀闷，惟澡浴可以疏风愈疥癣。盖其泉自硫黄中出，故温也。患疥者，宜饱食入浴之，连日数次，汗透而愈；体虚者，不可轻浴。

&emsp;&emsp;芝麻油总能解一切饮食诸毒，不可不知。凡造肴馔，必先用真麻油于净锅熬熟，却下肉炒过，然后入清水煮之，则并不犯毒。今徽州、池州地方食牛肉，不论春夏，无日不食，惟制之有方，所以鲜有中毒。但犯一切饮食毒者，即用麻油一二杯饮之，得吐即毒释而无不愈者。

&emsp;&emsp;解饮食中毒共有十五方，俱载古方因阵中，自二百七起至二二一止。

&emsp;&emsp;善解毒者无如火，盖火能革物之性。

&emsp;&emsp;凡解诸药毒者，宜以荠 汁，白扁豆汁、绿豆汁、甘草汁、饧糖汁、米糖汁、蚕蜕纸烧灰，随便用之，俱可解。

&emsp;&emsp;凡解毒药汤剂，不可热服，宜凉饮之。盖毒得热而势愈盛也。虽然，此特以热毒为言耳。若解木鳖、菌蕈、黄连、石膏之类以中阴毒者，岂仍避热而犹堪以寒饮乎？此有医按在呕吐门，当兼察之。

&emsp;&emsp;解毒药共十四方，俱载古方因阵中，自二二二起至二三五止。

&emsp;&emsp;一方 雄黄、青黛等分为末，新汲水调服。

&emsp;&emsp;一方 拣净土地掘窟，用井水倾入，搅，澄清，多饮则愈。

&emsp;&emsp;一方 晋矾、建茶等分为末，新汲水调服三钱，吐即效，不吐再服。

&emsp;&emsp;一方 黄连、甘草节二味水煎，凉服，不拘多少。

&emsp;&emsp;一方 荠 、黑豆、甘草 咀，每用一两，水二盏，煎一盏，温服，未效再服。

&emsp;&emsp;一方 白扁豆生为末，水调服二三钱。

&emsp;&emsp;一方 伏龙肝为细末，凉水调三四钱，搅动服之，吐者，再一服。（即灶心土）

&emsp;&emsp;凡虎伤、犬伤、蛇蝎蜈蚣、水蛭之类皆是也，共二十三方，俱载古方因阵中，自二三六起至二五八止。

&emsp;&emsp;蛊之为毒，中土少见之，世传广奥深山之人，于端午日以毒蛇、蜈蚣、虾蟆三物同器盛之，任其互相吞食，俟一物独存者，则以为蛊，又谓之挑生。凡欲害人，密置其蛊于饮食中，人中其毒，必心腹 痛如有虫啮，吐下皆如烂絮。若不即治，食人五脏而死，亦有十余日而死者。更有缓者，待以数月，气血羸惫，食尽五脏而后死。

&emsp;&emsp;一说两广山谷间有草曰胡蔓草，又名断肠草。若人以急水吞之则急死，以缓水吞之则缓死。今见荆楚之地，有曰鼠莽草者，人食之则毒死，意即胡蔓草也。

&emsp;&emsp;一说岭南人取毒蛇杀之，以草覆之，以水洒之，数日菌生，取菌为末，酒调以毒人。始亦无患，再后饮酒则毒作而死。其俗淫妇多自合北人，日久情好，又不肯逐人归，乃阴以毒投饮食中，北人归则戒之曰∶子去几时还。若从其言，则复以药解之。若过期不往则死矣，名曰定年蛊。北人至彼，宜预防之，须备解毒丹之类，随身勿忘。凡稍觉饮食之后，四大不调，宜即服解药。若不预识其机，备有药饵，恐一时仓卒不救，所谓有备无患，重生者，不可忽也。

&emsp;&emsp;《遁斋闲览》云∶海南鱼有石首，盖鱼枕也。取其石为器，可盛饮食，如遇蛊毒，器必爆裂，其效甚着。闽人制作最精，人但玩其色而鲜有识其用者。

&emsp;&emsp;验蛊之法，唾津在净水中，沉则是，浮则非。

&emsp;&emsp;又法∶口含大豆，中蛊者，豆即胀而皮脱。无蛊者，豆不胀脱。

&emsp;&emsp;又法∶煮鸡蛋一枚，去壳，以银簪一双插入其中，并含入口内，一饮之顷，取视簪卵俱黑，即为中蛊。

&emsp;&emsp;孙真人曰∶凡中蛊者，嚼生黑豆不腥，噙白矾而味反甘者，皆中蛊也。

&emsp;&emsp;《直指》云∶中蛊之候，面目青黄，力乏身痛，唇口焦干，眉须脱落，烦躁闷瞀，胸腹痞满，肚胀皮坚，腹中切痛如虫啮，又如虫行，唾吐鲜血，小便淋沥，大便脓血，病患所食之物，皆变而为虫，侵蚀脏腑，伤甚则死。死则毒瓦斯流注，复染他人，所谓蛊疰。

&emsp;&emsp;脉紧数如钗股，弦直而吐甚者，此中蛊毒也。急治之。中蛊脉洪大者，生。微细者，死。

&emsp;&emsp;凡入有蛊之乡，所用饮食，但以犀角搅试。有毒则白沫竦起，无沫即无毒也。若自幼时食猫肉者，则毒不能为害。

&emsp;&emsp;凡中蛊者，但能记何物之中中毒，须终身再不食此物，犯之则毒作。若用药而愈，自后饮食永不可吃冷，吃冷则蛊毒复生，竟不能救。

&emsp;&emsp;《卫生》云∶凡入蛊乡，见人家门限屋梁绝无灰尘，洁净者，其家必蓄蛊，当用心防之。如不得已吃其饮食，即潜于初下箸时，收藏一片在手，尽吃不妨。少顷，却将手藏之物潜埋于人行十字路下，则蛊神反于本家作闹，蛊主必反来恳求。或食时让主人先动箸，或明问主人云∶莫有蛊幺？以箸筑桌而后食，如是则蛊皆不能为害。此皆验于蛊乡云。

&emsp;&emsp;胸膈痛胀，则毒在上焦，宜吐之。法以热水半盏，投入胆矾末五分，通口服，少顷，以鹅翎探吐，毒物出尽自愈。或服升麻汤探而吐之，亦妙。

&emsp;&emsp;腹痛胀，为毒在下焦，宜泻之。法以郁金末二钱，米汤调下，空腹取泻，恶毒尽为妙。

&emsp;&emsp;泻后，以四君子汤，服二三剂调理，慎忌口。

&emsp;&emsp;《大藏经》云∶治蛊毒、挑生毒有咒法。凡人在外饮食，先默诵咒七遍，其毒自不为害。咒曰∶姑苏琢，磨耶琢，吾知蛊毒生四角，父是穹窿穹，母是舍耶女，眷属百千万，吾今悉知汝，摩诃萨，摩诃萨。凡见饮食上有蛛丝便莫吃。又法，每遇所到处，念药王万福七遍，亦可避。

&emsp;&emsp;凡灸一切蛊毒，于两足小指尽处，各灸三壮，即有物出。酒中者，随酒出，饮食中者，随饮食出，屡验。

&emsp;&emsp;凡卒时中恶垂死者，宜朱砂丸急服之。方在攻阵百三。

&emsp;&emsp;凡遭一切鬼崇、鬼疰等毒者，急与八毒赤丸攻之。方在攻阵百四。

&emsp;&emsp;凡中恶心腹胀痛，大便不通，及飞尸鬼击等急证，惟《外台》走马汤最捷最妙。方在攻阵百十三。

&emsp;&emsp;丹砂丸（因二百六十） 雄麝散（因二五九） 万病解毒丹（因二百二） 七宝丸（因二六一）蜜髓煎（因二六二） 挑生蛊毒简易方（因二六五） 解毒散（因二四四） 归魂散（因二六三）三因解毒丸（因二百三） 麦面散（因二六四）

