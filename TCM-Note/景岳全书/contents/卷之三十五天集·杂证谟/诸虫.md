## 诸虫


&emsp;&emsp;《厥病篇》曰∶肠中有虫瘕及蛟 ，皆不可取以小针。心肠痛， 作痛肿聚，往来上下行，痛有休止，腹热喜渴，涎出者，是蛟 也。以手按聚而坚持之，无令得移，以大针刺之，久持之，虫不动，乃出针也。HT 腹 痛，形中上者。

&emsp;&emsp;《口问篇》帝曰∶人之涎下者，何气使然？岐伯曰∶饮食者，皆入于胃，胃中有热则虫动，虫动则胃缓，胃缓则廉泉开，故涎下。补足少阴。

&emsp;&emsp;《五癃津液别篇》曰∶中热则胃中消谷，消谷则虫上下作，肠胃充郭，故胃缓。胃缓则气逆，故唾出。

&emsp;&emsp;《上膈篇》曰∶气为上膈者，食饮入而还出。虫为下膈，下膈者，食 时乃出。（详噎膈门）《气交变大论》曰∶岁木不及，收杀气行，寒雨害物，虫食甘黄，脾土受邪。岁土不及，复则收政严峻，名木苍凋，虫食甘黄，气客于脾。

&emsp;&emsp;《论疾诊尺篇》曰∶肘后粗以下三四寸热者，肠中有虫。

&emsp;&emsp;《邪气脏腑病形篇》曰∶脾脉微滑为虫毒 蝎腹热。

&emsp;&emsp;虫之为病，人多有之，由于化生，诚为莫测。在古方书虽曰由湿、由热、由口腹不节、由食饮停积而生，是固皆有之矣。然以常见验之，则凡脏强气盛者，未闻其有虫，正以随食随化，虫自难存；而虫能为患者，终是脏气之弱，行化之迟，所以停聚而渐致生虫耳。然则或由湿热，或由生冷，或由肥甘，或由滞腻，皆可生虫，非独湿热已也。然以上数者之中，又惟生冷生虫为最。即如收藏诸物，但着生水，或近阴湿，则最易蛀腐，非其义乎？故凡欲爱养小儿，即当节其水果，以防败脾，此实紧要之一端也。至若治虫之法，虽当去虫，而欲治生虫之本以杜其源，犹当以温养脾肾元气为主，但使脏气阳强，非惟虫不能留，亦自不能生也。余制有温脏丸方，最所宜也。

&emsp;&emsp;虫之为病，其类不一，或由渐而甚，或由少而多，及其久而为害，则为腹痛食减，渐至羸瘠而危者有之。凡虫痛证，必时作时止，来去无定，或呕吐青黄绿水，或吐出虫，或痛而坐卧不安，或大痛不可忍，面色或青或黄或白，而唇则红，然痛定则能饮食者，便是虫积之证，速宜逐之。

&emsp;&emsp;《本事方》云∶心虫曰蛔，脾虫曰寸白，肾虫如寸截丝缕，肝虫如烂杏，肺虫如蚕，皆能杀人，惟肺虫为急。肺虫居叶之内，蚀人肺系，故成瘵疾。咯血声嘶，药所不到，治之为难。

&emsp;&emsp;治虫之剂，凡虫势骤急，上攻心腹作痛者，宜扫虫煎先治其标。若虫积坚固者，宜猎虫丸、遇仙丹、木香槟榔丸、百顺丸之类主之。或稍缓而质弱者，宜芜荑散、化虫散之类主之。丹溪云∶打虫方用楝树根、槟榔、鹤虱，夏取汁，冬浓煎饮之。又万应丸最妙。

&emsp;&emsp;治虫之法，按丹溪云∶上半月虫头向上，易治，下半月虫头向下，难治。先以肉汁或糖蜜引虫头向上，然后用药。此皆法之善者，然此惟缓治之法耳。然虫证甚急，又安能必待其时乎？且以望前望后辩虫头，亦若渺茫无据，惟先用香饵而虫头可引，岂非望后之治，亦自有法。又何虑其难治也。

&emsp;&emsp;徐东皋云∶治虫之方固多，而用之者不知其法，则亦不能下虫。如丹溪云虫头向下之时，必须俟其向上，法当行于月半之前也。若虫得食，则不食药，亦不能下虫，而徒泻其虚也。故虽有方，不知其法，则方亦不效。凡欲下虫，必先一日不食，而使虫饥，次早五更用油煎肉，嚼之良久，腹内虫闻肉香，头皆向上而欲食，乃以鸡蛋煎饼和药，嚼而食之，须臾服葱汤或白水，少少以助药力下行，不超时而虫俱下，甚至数升。然后以白粥补之，随服补剂调理脾胃，而疾可悉愈。

&emsp;&emsp;验治法。昔一人患心腹大痛，或止或作，痛不可忍，凡用去积行气等药，百方不效。但于痛极时须用拳捶之，痛得少止，而旋止旋作，久不能愈，日加困弊，莫测其故。忽一胡僧见之，曰余能治也。遂令病者，先食香饵，继进一丸，打下一硬嘴异虫，遂愈。此因虫啮肠脏，所以痛极，捶之，则五内震动，虫亦畏而敛伏。不捶而虫得自由，所以复作。此亦验虫奇法。故凡见心腹痛证，但用揉按，重捻而痛得暂止者，多有因虫而然也。

&emsp;&emsp;凡诸虫之中，惟蛔虫最多，其逐治之法总若前条，然旋逐旋生，终非善策，欲杜其源，必须温养脾胃，脾胃气强，虫自不生矣。故凡逐虫之后，或于未逐之先。若欲调补脾肾，则如归脾汤、温胃饮、五君子煎、理中汤，或理阴煎之属，皆所宜也。若欲兼虫而治之，则惟温脏丸为最善。凡治虫之法，或攻或补，自有缓急先后之宜，所当详辩，不可任意忽略也。

&emsp;&emsp;《巢氏病源》曰∶凡腹中痛，其脉法当沉弱，今脉反洪大者，是蛔虫也。

&emsp;&emsp;《医余》曰∶蛔虫亦九虫之数，人腹中皆有之。小儿失乳而哺早，或食甜食过多，胃虚而热，生虫。令人腹痛恶心，口吐清水，腹上青筋。用火煨使君子与食，以壳煎汤送下，甚妙。然世人多于临卧服之，又无日分，多不验。惟月初四五里五更而服之，至日午前虫尽下，可用温平和胃药调理一二日。凡虫在腹中，月上旬头向上，中旬横之，下旬头向下。故中旬下旬用药则不入虫口，所以不验也。牛马之生子，上旬生者，行在母前，中旬生者，并肩而行，下旬生者，后随之。猫之食鼠亦然。天地自然之理，物皆由之而莫知之。

&emsp;&emsp;伤寒门有吐蛔、蛔厥证治。呕吐门有吐蛔治法，并吐蛔治按。肿胀门有孙一奎蛔虫按，俱当参阅。

&emsp;&emsp;《外台》用苦楝汤治蛔虫。

&emsp;&emsp;此虫长寸许，色白，其状如蛆，母子相生，有独行者，有个个相接不断者，故能长至一二丈。治寸白虫无如榧子煎，其效如神。

&emsp;&emsp;《本事方》云∶用《良方》锡灰、芜荑、槟榔者极佳，五更服则虫尽下。以此为末，用石榴根煎汁送下三钱，或丸服亦可。

&emsp;&emsp;《庚志》云∶赵子山，字景高，寓居邵武军天王寺，苦寸白虫为患。医者咸云∶是疾当止酒。然以素所耽嗜，欲罢不能。一夕醉于外舍，至夜半口干舌燥，仓卒无汤饮，适见廊庑下有瓮水，月色下照，莹然可掬，即酌而饮之，甚甘如饴，连饮数酌，乃就寝。迨晓虫出盈席，觉心腹顿宽，宿疾遂愈。一家皆惊异，验其所饮，盖寺仆日织草履浸红藤根水也。

&emsp;&emsp;小儿疳 ，亦由饮食过伤，致成疳积。身热腹大，面黄，四肢无力，昏睡，鼻烂汁臭，齿龈生疮，或下痢黑血。皆腹中有虫故也。宜九味芦荟丸、追虫丸、四味肥儿丸、七味肥儿丸、蟾蜍丸之类主之。虫去之后，仍当调补气血。

&emsp;&emsp;《泊宅编》云∶水州通判听军员毛景得奇疾，每语喉中必有物作声相应。有道人教令诵本草药名，至蓝而默然。遂取蓝捣汁饮之，少顷吐出肉块长一寸余，人形悉具，自后无声。

&emsp;&emsp;陈正敏《遁斋闲览》载杨 中年得异病，每发言应答，腹中有小声效之，数年间其声渐大。有道人见而惊曰∶此应声虫也，久不治，延及妻子，宜读本草，遇虫不应者，当取服之。 如言，读至雷丸，虫无声，乃顿服之，遂愈。后正敏至长沙，遇一丐者亦有是疾，环而观之者甚众。因教服雷丸，丐者亦愈。

&emsp;&emsp;《千金要方》云∶人腹中生虫，大率有九，皆能食人脏腑。一曰伏虫，长四分，群虫之主也。二曰蛔虫，长一尺，生发多则贯心而杀人。三曰白虫，长一寸，子孙相生，其母转大，长至四五丈，亦能杀人。四曰内虫，状如烂杏，令人烦满。五曰肺虫，状如蚕，令人咳嗽。六曰胃虫，状如虾蟆，令人呕吐胃逆喜哕。七曰弱虫，又名膈虫，状如瓜瓣，令人多唾。

&emsp;&emsp;八曰赤虫，状如生肉，令人肠鸣。九曰蛲虫，致细微，形如菜虫，居广肠之间，多则为痔，剧则为癞。因人疮痍，即生诸痈疽、癣 、 疥、龋虫，无所不为，其害匪细。凡此诸虫，大则根据附脏腑之间，小则侵蚀肌肤之内。若元气尚实，未为大害，稍有虚损，遂肆其毒，甚至如劳瘵杀人，及传尸疰怪，或应声溪鼠之类。而非理之可测者多矣。业医者，不可不究其所致之本，及治之之法也。

&emsp;&emsp;仲景曰∶狐惑之为病，状如伤寒，默默欲眠，目不得闭，起卧不安，蚀于喉为惑，蚀于阴为狐，不欲饮食，恶闻食臭，其面目乍赤、乍白、乍黑。蚀于上部则声哑，甘草泻心汤主之。蚀于下部则咽干，苦参汤洗之。蚀于肛者，雄黄熏之。愚按∶此仲景云狐惑之为病，状如伤寒，则可见本非伤寒也。而后世即以狐惑为伤寒者，岂非误乎！《千金要方》曰∶凡得伤寒及天行热病，腹中有热。又食少，肠胃空虚，三虫行作求食，蚀人五脏及下部。若齿龈无色，舌上尽白，甚者唇里有疮，四肢沉重，忽忽喜眠，当数看其上唇内有疮唾血，唇内如粟疮者，心内懊 痛闷，此虫在上蚀其五脏；下唇内生疮者，其人喜眠，此虫在下，蚀其下部。人不能知，可服此蚀虫药，不尔， 虫杀人。又曰∶凡患湿 者，多是热病后，或久泻不止，或有客热结在腹中，或易水土，温凉气着，多生此病。亦有干 ，不甚泻痢，而下部疮痒。不问干湿，久则杀人。凡湿得冷则苦痢，单煮黄连及艾叶、苦参之属，皆可用之。若病患齿龈无色，舌上白者，或喜眠烦愦，不知痛痒处，或下痢，急治下部。不晓此者，但攻其上，不以下部为意，下部生虫，虫蚀其肛，肛烂见五脏便死，烧艾于竹筒熏之。

&emsp;&emsp;一、传尸劳瘵未甚者，宜早用神授散。（因二五五）一、 虫内蚀，下部生疮，宜雄黄兑散主之。（因二五七）一、大孔虫痒方。（因二五八）一、银朱烟，用治肤腠诸虫，无不神妙。（新因五三）

&emsp;&emsp;扫虫煎（新和十四） 猎虫丸（新攻五） 芜荑散（和三一九） 追虫丸（攻九七） 化虫散（攻九八） 五君子煎（新热六） 百顺丸（新攻六） 苦楝汤（攻四七） 榧子煎（和三二一） 甘草泻心汤（寒二八） 温脏丸（新热二四） 蟾蜍丸（小一二三） 四味肥儿丸（小百十一） 理中汤（热一） 理阴煎（新热三） 七味肥儿丸（小百十三） 温胃饮（新热五） 归脾汤（补三二）九味芦荟丸（小百十五） 万应丸（攻九九） 遇仙丹（攻五一） 木香槟榔丸（攻四九）

&emsp;&emsp;圣效方（和三二二 寸白虫） 妙应丸（攻百 杀虫） 《直指》芜荑散（和三百二十 取虫） 仲景乌梅丸（和三二二 胃寒吐蛔）

