## 溃疡发热（附恶寒三十）


&emsp;&emsp;用手摸热有三法∶以轻手扪之则热，重按之则不热，是热在皮毛血脉也。重按之至筋骨之分则热蒸手极甚，轻手则不热，是邪在筋骨之间也。不轻不重按之而热，是热在筋骨之上，皮毛血脉之下，乃热在肌肉也。

&emsp;&emsp;仲景曰∶脉虚则血虚，血虚生寒，阳气不足也。寸口脉微，为阳不足，阴气上入阳中，则洒淅恶寒。尺脉弱为阴不足，阳气下陷入阴中，则发热也。

&emsp;&emsp;王氏曰∶病热而脉数，按之不鼓动，乃寒盛格阳而致之，非热也。形证似寒，按之而脉气鼓击于指下盛者，此为热甚，拒阴而生病，非寒也。

&emsp;&emsp;东垣曰∶发热恶热，大渴不止，烦躁肌热，不欲近衣，或目痛鼻干，但脉洪大，按之无力者，非白虎汤证也，此血虚发躁，当以当归补血汤主之。又有火郁而热之证，如不能食而热，自汗气短者，虚也，当以甘寒之剂泻热补气。如能食而热，口舌干燥，大便难者，当以辛苦大寒之剂下之，以泻火保水。又曰∶昼则发热，夜则安静，是阳气自旺于阳分也。昼则安静，夜则发热烦躁，是阳气下陷入阴中也，名曰热入血室。昼夜发热烦躁，是重阳无阴也，当急泻其阳，峻补其阴。

&emsp;&emsp;立斋曰∶脉浮或弱而热，或恶寒者，阳气虚也，宜补气。脉涩而热者，血虚也，宜补血。脉浮数发热而痛者，邪在表也，宜散之。脉沉数发热而痛者，邪在里也，当下之，午前热者，补血为主；午后热者，补气为主。左手脉小于右手而热者，用血药多于气药；右手脉小于左手而热者，用气药多于血药。

