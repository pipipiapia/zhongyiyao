## 围药（十五）


&emsp;&emsp;《内经》云∶五脏不和，九窍不通，六腑不和，则留结为痈。又云∶形伤痛，气伤肿。此则脏腑不和，而疮发于外也，明矣。若涂贴寒凉，岂能调合脏腑，宣通气血耶。若其肿痛热渴，脉滑数而有力，证属纯阳者，宜内用济阴汤，外用抑阳散，则热毒自解，瘀滞自散。若似肿非肿，似痛非痛，似溃不溃，似赤不赤，脉洪数而无力，属半阴半阳者，宜内用冲和汤，外用阴阳散，则气血自和，瘀滞自消。若微肿微痛，或色黯不痛，或坚硬不溃，脉虽洪大，按之微细软弱，属纯阴者，宜内服回阳汤，外敷抑阴散，则脾胃自健，阳气自回也。丹溪曰∶敷贴之剂，应酬轻小热证耳。若不辩其阴证阳证之所由分，而妄敷寒凉之剂，则迷塞腠理，凝滞气血，毒反内攻，而肉反死矣。况运气得寒而不健，瘀血得寒而不散，败肉得寒则不溃，新肉得寒则不生，治者审焉。（见《外科枢要》）立斋曰∶大抵疮之起发溃敛，皆血气使然，各人元气虚实不同，有不能发出而死者，有发出不能成脓而死者，有成脓不能腐溃而死者，有腐溃不能收敛而死者。敷贴之法，但可应酬轻小之证耳。若血气已竭，其患必死，不但敷贴不效，且气血喜温而恶寒，腠理喜通而恶塞，气血因而愈滞，肿患因而愈盛，邪气因而愈深，腐溃因而愈大，怯弱之人取败多矣。况疮疡乃七情相火，或食膏梁，或饵金石，以伤阴血，阳盛阴虚，受病于内而发于外。若不别气分血分，阴阳虚实，腐溃浅深，即服药，尚有不能保生者，可敷贴而已乎。

&emsp;&emsp;施二守，项右患一核，用凉药敷贴，颈皆肿。又敷之，肿胤胸腋，冷应腹内，不悟凉药所致，尚以为毒盛。形体困惫，自分不起，延余治之。见其敷药处热气如雾，急令去药，良久疮色变赤，刺出脓血，用托里药而愈。

&emsp;&emsp;张侍御，发背，专用敷药，疮黯不起，胸膈闷气，不能呼吸，自分不治，余用辛温托里药而愈。

&emsp;&emsp;一男子，臀痈腐溃，肌肉不生，用药敷之，肌肉四沿反硬。予诊之，脉涩而弱，此气血俱虚，不能营于患处，故敷凉药反硬，乃血气受寒凝结而非毒也。用大补药而愈。

&emsp;&emsp;一男子，患胸疽，肿高作痛，肿处敷药，痛虽止，而色变黯，肿外作痛。仍敷之，肉色亦黯，喉内作痛。不悟此为凉药所误，反尽颈敷之，其颈皆溃而死。

&emsp;&emsp;一男子，因怒左胁肿一块，不作痛，脉涩而浮。余曰，此肝经邪火炽盛，而真气不足为患，宜培养血气为主。彼以草药敷贴，遂致不救。

&emsp;&emsp;王安人，发背正溃时，欲速效，敷以草药，即日而死。

&emsp;&emsp;张宜人，年逾六十，患发背三日，肉色不变，头如粟许，肩背肿，脉洪数，寒热饮冷。

&emsp;&emsp;予以人参败毒散二剂，及隔蒜灸五十余壮，毒大发，背始轻。再用托里药渐溃，因血气虚甚而作渴，用参 归熟等药，而渴亦止。彼欲速效，乃自用草药罨患处，毒瓦斯复入，遂不救。

&emsp;&emsp;（薛按）凡痈疡肿痛，宜用围药敷治者，惟降痈散为第一，无论阴毒阳毒，皆所宜也。

