## 论灸法（十一）


&emsp;&emsp;王海藏曰∶疮疡自外而入者，不宜灸，自内而出者宜灸。外入者托之而不内，内出者接之而令外。故经曰∶陷者灸之。灸而不痛，痛而后止其灸。灸而不痛者，先及其溃，所以不痛，而后及良肉，所以痛也。灸而痛，不痛而后止其灸。灸而痛者，先及其未溃，所以痛，而次及将溃，所以不痛也。

&emsp;&emsp;李氏云∶治疽之法，灼艾之功胜于用药，盖使毒瓦斯外泄。譬诸盗入人家，当开门逐之，不然则入室为害矣。凡疮初发一二日，须用大颗独蒜切片三分浓，贴疽顶，以艾隔蒜灸之。

&emsp;&emsp;每三壮易蒜，疮溃则贴神异膏，如此则疮不开大，肉不坏，疮口易敛，一举三得。此法之妙，人所罕知。若头顶见疽，则不可用此法。（《五府极观碑》载。）又曰∶凡患背疽，漫肿无头者，用湿纸贴肿处，但一点先干处，乃是疮头。可用大蒜十颗、淡豆豉半合、乳香钱许，研烂置疮上，铺艾灸之。痛否，皆以前法为度。

&emsp;&emsp;陈氏曰∶脑为诸阳之会，颈项近咽喉，肾俞乃致命之所，皆不可灼艾。

&emsp;&emsp;伍氏曰∶凡用蒜饼灸者，盖蒜味辛温有毒，主散痈疽，假火势以行药力也。只有用艾炷灸者，此可施于顽疽痼发之类。凡赤肿紫黑毒甚者，须以蒜艾同灸为妙。又曰∶凡治疽痈，发背、疔疮，若初灸即痛者，由毒瓦斯轻浅，灸而不痛者，乃毒瓦斯深重，悉宜内服追毒排脓，外敷消毒之药。大抵痈疽不可不痛，又不可大痛，闷乱不知痛者，难治。又曰∶凡隔蒜灸者，不论壮数，则邪无所容，而真气不损。但头项见疮，宜用骑竹马法，及足三里灸之。

&emsp;&emsp;《千金》云∶痈疽始作，或大痛，或小痛，或发如米粒，既便出脓，宜急断口味，利去其毒，用骑竹马灸法，或就患处灼艾。重者四面，中央总灸一二百壮，更用敷药，其效甚速。

&emsp;&emsp;立斋云∶夫疮疡之证，有诸中，必形诸外。在外者，引而拔之。在内者，疏而下之。灼艾之功甚大。若毒瓦斯郁结，瘀血凝滞轻者，或可药散，重者药无全功矣。东垣曰∶若不针烙则毒瓦斯无从而解。是故善治毒者，必用隔蒜灸。舍是而用苦寒败毒等剂，其壮实内热者，或可，彼怯弱气虚者，未有不败者也。又有毒瓦斯沉伏，或年高气弱，或服克伐之剂，气益以虚，脓因不溃者，必假火力以成功。大凡蒸灸，若未溃则拔引郁毒，已溃则接补阳气，祛散寒邪，疮口自合，其功甚大。尝治四肢疮疡气血不足者，祗以前法灸之，皆愈。疔毒甚者，尤宜灸。盖热毒中隔，内外不通，不发泄则不解散。若处贫居僻，一时无药，则用隔蒜灸法尤便。每三壮一易蒜片，大概以百壮为度。用大蒜，取其辛而能散。用艾炷，取其火力能透。

&emsp;&emsp;如法灸之，必疮发脓溃。继以神异膏贴之，不日自愈。一能使疮不开大，二内肉不坏，三疮口易合，见效甚神。丹溪云∶惟头为诸阳所聚，艾壮宜小，而少。

&emsp;&emsp;曹工部，发背已十八日，疮头如粟，疮内如锥，痛极时有闷瞀，饮食不思，气则益虚，以大艾隔蒜灸十余壮，尚不知，而痛不减，遂明灸二十余壮，内疮悉去，毒瓦斯大发，饮食渐进。更以大补药及桑木燃灸，瘀肉渐溃。

&emsp;&emsp;刘贯卿，足患疔疮已十一日，气弱，亦灸五十余壮，更以托里药而愈。

&emsp;&emsp;黄君，腿痈，脓清脉弱。一妇，臂结一块已溃。俱不收敛。各灸以豆豉饼，更饮托里药而愈。

&emsp;&emsp;一男子，胸肿一块，半载不消。令明灸百壮方溃。与大补药不敛，复灸以附子饼而愈。

&emsp;&emsp;一男子，患发背，疮头甚多，肿硬色紫，不甚痛，不腐溃，以艾铺患处灸之，更以大补药数日，死肉脱去而愈。陈工部，患发背已四五日，疮头虽小，根畔颇大，以隔蒜灸三十余壮，其根内消。惟疮头作脓，数日而愈。

&emsp;&emsp;余丙子年忽恶心，大锥骨甚痒，须臾，臂不能举，神思甚倦，此夭疽危病也。急隔蒜灸之，痒愈甚。又明灸五十余壮，痒遂止，旬日而愈。《精要》云，灸法有四生之功，信矣。（薛按）史氏引证曰∶疡医常器之，于甲戌年，诊太学史氏之母，云内有蓄热，防其作疽。至辛巳六月，果背胛微痒，疮粒如黍，灼艾即消，隔宿复作，用膏药覆之，晕开六寸许，痛不可胜，归咎于艾。适遇一僧，自云病疮甚危，尝灸八百余壮方苏。遂用大艾壮如银杏者，灸疮头及四傍各数壮，痛止。至三十余壮，赤晕悉退。又以艾作团，如梅杏大者四十壮，乃食粥安寝，疮实四寸，小窍百许，患肉俱坏而愈。立斋曰∶灼艾之法，必使痛者灸至不痛，不痛者灸至痛，则毒必随火而散。否则非徒无益，而反害之。

&emsp;&emsp;愚意，痈疽为患，无非血气壅滞留结不行之所致，凡大结大滞者最不易散，必欲散之，非藉火力不能速也，所以极宜用灸。然又有孙道人神仙熏照方，其法尤精尤妙。若毒邪稍缓，邪深经远，而气有不达，灸之为良。若毒邪炽盛，其势猛急，而垂危者，则宜用熏照方，更胜于灸。

