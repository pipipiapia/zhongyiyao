## 定痛（二十）


&emsp;&emsp;齐氏曰∶疮疽之证候不同，凡寒热虚实，皆能为痛，故止痛之法，殊非一端。世人皆谓，乳没珍贵之药，可住疼痛，而不知临病制宜，自有方法。盖热毒之痛者，以寒凉之药折其热，而痛自止也。寒邪之痛，以温热之剂熨其寒，则痛自除也。因风而痛者，除其风。因湿而痛者，导其湿。燥而痛者，润之。塞而痛者，通之。虚而痛者，补之。实而痛者，泻之。因脓郁而闭者，开之。恶肉侵溃者，去之。阴阳不和者，调之。经络秘涩者，利之。临机应变，方为上医，不可执方而无权也。

&emsp;&emsp;立斋曰∶疮疡之作，由六淫七情所伤。其痛也，因气血凝滞所致。假如热毒在内，便秘而作痛者，内疏黄连汤导之。热毒炽盛， 肿而作痛者，黄连解毒汤治之。不应，仙方活命饮解之。瘀血凝滞而作痛者，乳香定痛丸和之。作脓而痛者，托里消毒散排之。脓胀而痛者，针之。脓溃而痛者，补之。若因气虚而痛，四君加归 。血虚而痛，四物加参 。肾虚而痛，六味地黄丸。口干作渴，小便频数者，加减八味丸。此皆止痛之法也，慎勿概用寒凉之药。况血气喜温而恶寒，若冷气入里，血即凝滞，反为难瘥之证矣。丹溪云∶脓出而反痛，此为虚也，宜补之。秽气所触者，和解之。风寒所逼者，温散之。若专用龙竭生肌，乳没止痛，吾知其必无效也。

&emsp;&emsp;凡痈毒 肿赤痛之甚者，虽内治之法已具如前，然煎剂功缓，而痛急难当者，必须外用敷药，既欲其止痛，又欲其散毒，则无如降痈散之神妙也。

