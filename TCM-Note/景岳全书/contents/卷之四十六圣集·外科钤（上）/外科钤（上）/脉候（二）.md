## 脉候（二）


&emsp;&emsp;浮数之脉，应发热，其不发热而反恶寒者，若有痛处，痈疽之谓也。

&emsp;&emsp;洪大之脉，其主血实，积热疮肿。凡洪大者，痈疽之病进也。脓未成者，宜下之。脓溃之后，脉见洪大，则难治。若兼自利，尤有凶候。

&emsp;&emsp;数脉主热，浮而数者，为表热。沉而数者，为里热。诸紧数之脉，应发热而反恶寒者，痈疽也。仲景曰，数脉不时见，则生恶疮也。又曰，肺脉数者，生疮也。凡诸疮，脉至洪数，其内必有脓也。

&emsp;&emsp;实脉，主邪盛，邪气盛则实也。痈疽得此，可下之。若久病虚人，则最忌之，以正不胜邪也。

&emsp;&emsp;滑脉，多阳，或为热，或为虚。疮疡得此，脓未成者，可内消脓。已溃者，宜托里。所谓始为热，终为虚也。

&emsp;&emsp;散脉，为血虚有表无里也。凡疮毒脓溃之后，脉见洪滑粗散，而烦痛不除者，难治，以其正气虚，邪气实也。又曰，肢体沉重，肺脉大则毙，谓其浮散无根也。

&emsp;&emsp;长脉，主阳气充实。伤寒得之，将欲汗解也。长而缓者，胃脉也，百病得之皆愈。故曰长则气治也。

&emsp;&emsp;芤脉，主阴虚血虚，脓溃后得之为宜，以脉病相应也。

&emsp;&emsp;弦脉，主肝邪。《疮疽论》曰，弦洪相搏，内寒外热，欲发疮疽也。

&emsp;&emsp;紧脉，主切痛积癖。凡疮疽得此，则气血留滞，邪结不散，多为痛也。

&emsp;&emsp;短脉，主虚。经曰，短则气病，以其乏胃气也。疮疡脉短，真气虚也。诸病见之，皆为难治，尤不可攻也。

&emsp;&emsp;涩脉，主血虚气涩。疮疡溃后得之无妨。

&emsp;&emsp;沉脉，为阴。疮疡得之，邪气深也。

&emsp;&emsp;迟脉，主阳气不足。疮疡得之，溃后自愈。

&emsp;&emsp;缓脉，无邪。长而缓者，百病皆宜。疮疡得此，则易愈，以其有胃气也。

&emsp;&emsp;弱脉，主气血俱虚，形精不足。大抵疮家之脉，凡沉迟濡弱者，皆宜托里。

&emsp;&emsp;微脉，主虚。真气复则生，邪气胜则死。疮疡溃后，微而和者，将愈也。

&emsp;&emsp;脉细，主阳衰。疮疡脉细而沉者，里虚而欲变证也。

&emsp;&emsp;虚脉，空而无力。脉虚则血虚，血虚生寒，阳气不足也。疮疡得之，只宜托里养血补气也。

&emsp;&emsp;软脉，少神元气弱也。凡疮疡之脉，但见虚迟软弱者，悉宜补虚排脓托里。

&emsp;&emsp;牢脉，坚强，阴之亏也。凡瘰 结肿之类，诊得牢脉者，皆不可内消也。

&emsp;&emsp;结促之脉，凡阴衰则促，阳衰则结。大抵结促之脉，由气血俱虚而断续者居多。疮疡得之，多宜托里。然有素禀结促者，又当以有力无力，辩其虚实。实者可下，虚者不可不补。

&emsp;&emsp;右痈疽脉二十二种，大都微弱虚细迟缓短涩者，必气血皆虚，形精不足，俱当用补用托，不可妄攻，无待言也。即如浮滑弦洪结促等脉，此中最有疑似，亦不得以全实论治，必须详审形证，或攻或补，庶无误也。

&emsp;&emsp;齐氏曰∶疮疡之证，若不诊候，何以知阴阳勇怯，血气聚散。又曰∶脉洪大而数者，实也。细微而数者，虚也。

&emsp;&emsp;河间曰∶脉沉实者，其邪在脏。浮大者，其邪在表。

&emsp;&emsp;立斋曰∶痈疽未溃，而脉先弱者，何以收敛。

