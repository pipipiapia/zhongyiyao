## 戒忌调护（四十）


&emsp;&emsp;李氏云∶病疽之人，当戒酒面、炙爆腌腊、生冷油腻、鸡鹅鱼腥之类。若起居七情，尤为深戒。必令卧室洁净馨香，使气血流畅。仍忌僧道孝子，产妇经妇，及鸡犬猫畜。之类若背疽难于隐几，宜用绿豆十斗做一袋，隐伏其上，以解毒凉心也。又曰∶大凡脏腑已利，疮毒已溃，气血既虚，最当调护，若发热而服凉药，无不致祸。

&emsp;&emsp;立斋曰∶绿豆性寒，主丹毒烦热、风疹或金石所发。实热烦渴，饮食如常，证属纯阳者，极宜用之，否则不可轻用也。又曰∶疮疡食肉，乃自弃也。疮疡之毒，发于营气，今反助之，与自弃何异。虽用药施治，亦不能愈。

&emsp;&emsp;东垣云∶胃为五脏之根本。胃气一伤，诸证皆虚，七恶蜂起，可不慎哉。

&emsp;&emsp;愚按∶疮疡当忌荤腥，然以愚见言之，则惟热火证及疔毒阳痈，则毫不可犯，宜切慎之。至若营卫大虚，而毒不能化，肉不能长，凡宜温宜补等证，岂亦不宜滋补乎。故古人号黄 为羊肉，则既宜黄 ，未有不宜羊肉者。惟猪肉、牛肉、醇酒及伤脾助湿等物，则不可不忌。

