## 经义（一）


&emsp;&emsp;《痈疽篇》∶黄帝曰∶血气已调，形气乃持。余已知血气之平与不平，未知痈疽之所从生，成败之时，死生之期，有远近，何以度之，可得闻乎。岐伯曰∶经脉流行不止，与天同度，与地合纪。故天宿失度，日月薄蚀；地经失纪，水道流溢，草 不成，五谷不殖；径路不通，民不往来，巷聚邑居，则别离异处；血气犹然。请言其故∶夫血脉营卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热胜则腐肉，肉腐则为脓；脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。黄帝曰∶愿尽闻痈疽之形，与忌曰名。岐伯曰∶痈发于嗌中，名曰猛疽。猛疽不治，化为脓，脓不泻，塞咽，半日死；其化为脓者，泻则合豕膏，冷食，三日而已。发于颈，名曰夭疽。其痈大以赤黑，不急治，则热气下入渊腋，前伤任脉，内熏肝肺，熏肝肺，十余日而死矣。阳气大发，消脑留项，名曰脑烁。其色不乐，项痛如刺以针，烦心者，死不治。发于肩及 ，名曰疵痈。其状赤黑，急治之，此令人汗出至足，不害五脏。痈发四五日，逞之。发于腋下赤坚者，名曰米疽，治之以砭石，欲细而长，疏砭之，涂以豕膏，六日已，勿裹之。其痈坚而不溃者，为马刀挟缨，急治之。发于胸，名曰井疽。其状如大豆，三四日起，不早治，下入腹，不治，七日死矣。发于膺，名曰甘疽。色青，其状如谷实 KT ，常苦寒热，急治之，去其寒热，十岁死，死后出脓。发于胁，名曰败疵。败疵者，女子之病也。灸之，其病大痈脓，治之，其中乃有生肉，大如赤小豆，锉FS 草根各一升，以水一斗六升煮之，竭为取三升，则强饮浓衣，坐于釜上，令汗出至足已。发于股胫，名曰股胫疽。其状不甚变，而痈脓搏骨，不急治，三十日死矣。发于尻，名曰锐疽。其状赤坚大，急治之；不治，三十日死矣。发于股阴，名曰赤施。不急治，六十日死。在两股之内，不治，十日而当死。发于膝，名曰疵痈。其状大痈，色不变，寒热，如坚石。勿石，石之者死；须其柔，乃石之者，生。诸痈疽之发于节而相应者，不可治也。发于阳者，百日死。发于阴者，三十日死。发于胫，名曰兔啮。其状赤至骨，急治之，不治害人也。发于内踝，名曰走缓。其状痈也，色不变，数石其输，而止其寒热，不死。发于足上下，名曰四淫。其状大痈，急治之，百日死。发于足傍，名曰厉痈。其状不大，初如小指。发，急治之，去其黑者，不消，辄益；不治，百日死。发于足指，名脱痈。其状赤黑，死不治。不赤黑，不死，不衰，急斩之，不则死矣。黄帝曰∶夫子言痈疽，何以别之。岐伯曰∶营卫稽留于经脉之中，则血泣而不行，不行则卫气从之而不通，壅遏而不得行，故热。大热不止，热胜则肉腐，腐则为脓。然不能陷，骨髓不为焦枯，五脏不为伤，故曰痈。黄帝曰∶何谓疽。岐伯曰∶热气淳盛，下陷肌肤，筋髓枯，内连五脏，血气竭，当其痈下，筋骨良肉皆无余，故命曰疽。疽者，上之皮夭以坚，上如牛领之皮。痈者，其皮上薄以泽，此其候也。

&emsp;&emsp;《玉版篇》∶黄帝曰∶病之生时有喜怒不测，饮食不节，阴气不足，阳气有余，营气不行，乃发为痈疽。阴阳不通，两热相搏，乃化为脓，小针能取之乎。岐伯曰∶以小治小者，其功小，以大治大者，多害，故其已成脓血者，其唯砭石铍锋之所取也。黄帝曰∶多害者其不可全乎。岐伯曰∶其在逆顺焉。以为伤者，其白眼青，黑眼小，是一逆也。内药而呕者，是二逆也。腹痛渴甚，是三逆也。肩项中不便，是四逆也。音嘶色脱，是五逆也。除此五者，为顺矣。

&emsp;&emsp;《寒热病篇》曰∶五脏，身有五部∶伏兔一，腓二，腓者 也，背三，五脏之 四，项五。此五部有痈疽者死。凡刺之害，中而不去则精泄，不中而去则致气。精泄则病甚而 ，致气则生为痈疽也。

&emsp;&emsp;《生气通天论》曰∶高梁之变，足生大疔，受如持虚。汗出见湿，乃生痤痱。劳汗当风，寒薄为 ，郁乃痤。营气不从，逆于肉理，乃生痈肿。陷脉为 ，留连肉腠，因而饱食，筋脉横解，肠 为痔。

&emsp;&emsp;《阴阳别论》曰∶三阳为病，发寒热，下为痈肿。

&emsp;&emsp;《脉度篇》曰∶六腑不和，则留结为痈。

&emsp;&emsp;《异法方宜论》曰∶东方之域，其民食鱼而嗜咸，其病皆为痈疡。其治，宜砭石。故砭石者，亦从东方来。

&emsp;&emsp;《气穴论》曰∶肉之大会为谷，肉之小会为溪。肉分之间，溪谷之会，以行荣卫，以会大气。邪溢于壅，脉热肉败，荣卫不行，必将为脓，内消骨髓，外破大 。留于节凑，必将为败，积寒留舍，荣卫不居，卷肉缩筋，肋肘不得伸，内为骨痹，外为不仁，命曰不足。大寒留于溪谷也。

&emsp;&emsp;《刺节真邪篇》曰∶虚邪之中人也，洒淅动形，起毫毛而发腠理。其入深，内搏于骨，则为骨痹；搏于筋，则为筋挛；搏于脉中，则为血闭；不通则为痈。虚邪之入于身也深，寒与热相搏，久留而内着。寒胜其热，则骨疼肉枯。热胜其寒，则烂肉腐肌为脓，内伤骨，内伤骨为骨蚀。有所疾前筋，筋屈而不得伸，邪气居其间而不反，发为筋溜。有所结，气归之，卫气留之，不得反，津液久留，合而为肠溜。久者，数岁乃成，以手按之柔，已有所结，气归之，津液留之，邪气中之，凝结日以易甚，连以聚居，为昔瘤。以手按之坚，有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化为脓，无热则为肉疽。凡此数气者，其发无常处，而有常名也。

&emsp;&emsp;《病能论》∶黄帝问曰∶人病胃脘痈者，诊当何如。岐伯对曰∶诊此者当候胃脉，其脉当沉细，沉细者气逆，逆者人迎甚盛，甚盛则热。人迎者胃脉也。逆而盛，则热聚于胃口而不行，故胃脘为痈也。帝曰∶有病颈痈者，或石治之，或针灸治之，而皆愈，其真安在。岐伯曰∶此同名异等者也。夫痈气之息者，宜以针开除去之。夫气盛血聚者，宜石而泻之。此所谓同病异治也。

&emsp;&emsp;《脉要精微论》帝曰∶诸痈肿筋挛骨痛，此皆安生。岐伯曰∶此寒气之肿，八风之变也。帝曰∶治之奈何。岐伯曰∶此四时之病，以其胜治之愈也。

&emsp;&emsp;《厥论》曰∶少阳厥逆，机关不利。机关不利者，腰不可以行，项不可以顾，发肠痈，不可治，惊者死。

&emsp;&emsp;《寒热篇》帝曰∶寒热瘰 在于颈腋者，皆何气使然。岐伯曰∶此皆鼠 寒热之毒瓦斯也，留于脉而不去者也。鼠 之本，皆在于脏，其末上出于颈腋之间，其浮于脉中，而未内着于肌肉，而外为脓血者，易去也。黄帝曰∶去之奈何。岐伯曰∶请从其本引其末，可使衰去，而绝其寒热。宜按其道以予之，徐往徐来以去之。其小如麦者，一刺知，三刺而已。黄帝曰∶决其死生奈何。岐伯曰∶反其目视之，其中有赤脉，上下贯瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死。见赤脉不下贯瞳子，可治也。

&emsp;&emsp;《通评虚实论》曰∶所谓少针石者，非痈疽之谓也。痈疽不得顷时回。

&emsp;&emsp;《气交变大论》曰∶岁火太过，民病身热骨痛，而为浸淫。岁金太过，民病两胁下少腹痛，目赤痛， 伤，耳无所闻。岁木不及，复则炎暑流火。湿性燥，病寒热疮疡痱疹痈痤。

&emsp;&emsp;岁金不及，复则寒雨暴至，民病口疮。岁水不及，民病寒疡流水。

&emsp;&emsp;《五常政大论》曰∶委和之纪，其病支废痈肿疮疡。卑监之纪，其动疡涌分溃痈肿。赫曦之纪，其病笑疟疮疡。坚成之纪，其动暴折疡疰。少阳司天，火气下临，鼻窒疮疡。太阳司天，寒气下临，甚则 肿，身后痈。少阴司天，热气下临，甚则疮疡。地有高下，气有温凉。高者气寒，下者气热。故适寒凉者胀，之温热者疮。下之则胀已，汗之则疮已。

