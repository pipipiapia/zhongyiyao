## 大便秘结（三十五）


&emsp;&emsp;立斋曰∶疮疡大便秘结，若作渴饮冷，其脉洪数而有力者，属实火，宜用内疏黄连汤。

&emsp;&emsp;若口干饮汤，其脉浮大而无力者，属气虚，宜八珍汤。若肠胃气虚而燥而不通者，宜用十全大补汤培养之。若疮证属阳，或因入房伤肾，而不通者，宜用前汤加姜附回阳，多有得生者。若饮食虽多，大便不通，而肚腹不胀者，此内火消烁，切不可通之。若肚腹痞胀，而直肠干涸不通者，宜用猪胆汁导之。若误行疏利，复伤元气，则不能溃敛。经曰∶肾开窍于二阴，藏精于肾。津液润则大便如常。若溃疡有此，因气血亏损，肠胃干涸，当大补为善，设若不审虚实，而一于疏利者，鲜有不误。若老弱或产后而便难者，皆气血虚也，猪胆汁最效。甚者多用之。更以养气血药助之，万不可妄行攻伐。

&emsp;&emsp;居宾鸥，仲夏患发背，黯肿尺余，皆有小头如铺粟状，四日矣。此真气虚而邪气实也。

&emsp;&emsp;遂隔蒜灸之，服活命饮二剂，其邪顿退。乃纯补其真阴，又将生脉散以代茶饮，疮邪大退。

&emsp;&emsp;余因他往三日，复视之，饮食不入，中央肉死，大便秘结，小便赤浊。余曰∶中央肉死，毒气盛而脾气虚也。大便不通，肠虚而不能传送也。小便赤浊，脾虚而火下陷也治亦难矣。

&emsp;&emsp;彼始云∶莫非间断补药之过也。余曰∶然。乃急用六君子加当归、柴胡、升麻，饮食渐进，大便自通。外用乌金膏，涂中央三寸许，四周红肿渐消，中央黑腐渐去。乃敷当归膏，用地黄丸与前药间服，将百剂而愈。（薛按）

