## 阴阳证变（四十一）


&emsp;&emsp;太监刘关，患发背，肿痛色紫，诊其脉息沉数。陈良甫云∶脉细发热而痛者，发于阳也。且疮疡赤甚则紫，即火极似水也。询之，尝服丹石药半载，乃积温成热所致。遂以内疏黄连汤再服，稍平。更用排脓消毒药乃猪蹄汤、太乙膏而愈。经曰∶色与脉当相参应治之者。在明亢害承制之理，阴阳变化之机焉耳。

&emsp;&emsp;举人潘光甫，年四十，患脑疽 肿，诊其脉沉静。予谓此阳证阴脉，断不起，已而果然。盖疮疡之证，虽属心火，尤当分表里虚实。果元气充实，内有实火者，寒剂或可责效。若寒凉过度，使胃寒脾弱，阳证变阴，或结而不溃，溃而不敛，阴阳乖戾，水火交争，死无日矣。（薛按）

