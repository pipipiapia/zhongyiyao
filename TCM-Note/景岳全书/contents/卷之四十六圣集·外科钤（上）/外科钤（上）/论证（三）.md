## 论证（三）


&emsp;&emsp;凡疮疡之患，所因虽多，其要惟内外二字；证候虽多；其要惟阴阳二字。知此四者，则尽之矣。然内有由脏者，有由府者，外有在皮肤者，有在筋骨者，此又其浅深之辩也。至其为病，则无非血气壅滞，营卫稽留之所致。盖凡以郁怒忧思，或淫欲丹毒之逆者，其逆在肝脾肺肾，此出于脏而为内病之最甚者也。凡以饮食浓味，醇酒炙爆之壅者，其壅在胃，此出于腑，而为内病之稍次者也。又如以六气之外袭，寒暑之不调，侵入经络，伤人营卫，则凡寒滞之毒，其来徐，来徐者，其入深，多犯于筋骨之间，此表病之深者也。风热之毒其来暴，来暴者，其入浅，多犯于皮肤之间，此表病之浅者也。何也。盖在脏在骨者多阴毒，阴毒其甚也。在腑在肤者多阳毒，阳毒其浅也。所以凡察疮疡者，当识痈疽之辩∶痈者热壅于外，阳毒之气也，其肿高，其色赤，其痛甚，其皮薄而泽，其脓易化，其口易敛，其来速，者其愈亦速。此与脏腑无涉，故易治而易愈也。疽者结陷于内，阴毒之气也，其肿不高，其痛不甚，其色沉黑，或如牛领之皮，其来不骤，其愈最难。或全不知痛痒，甚有疮毒未形，而精神先困，七恶迭见者，此其毒将发而内先败，大危之候也。知此阴阳内外，则疮痈之概，可类见矣。然此以外见者言之，但疮疡之发原无定所，或在经络，或在脏腑，无不有阴阳之辩。若元气强，则正胜邪，正胜邪则毒在腑，在腑者便是阳毒，故易发易收而易治。元气弱则邪胜正，邪胜正则毒在脏，在脏者便是阴毒，故难起难收而难治。此治之难易，全在虚实。实者易而虚者难也，速者易而迟者难也。所以凡察痈疽者，当先察元气以辩吉凶，故无论肿疡溃疡，但觉元气不足，必当先虑其何以收局，而不得不预为之地。万勿见病治病，且顾目前，则鲜不致害也。其有元气本亏，而邪盛不能容补者，是必败逆之证。其有邪毒炽盛，而脉证俱实者，但当直攻其毒，则不得误补助邪，所当详辩也。

&emsp;&emsp;华元化曰∶痈疽疮肿之作，皆五脏六府蓄毒不流，非独因营卫闭塞而发也。其行也有处，其主也有归。假令发于喉舌者，心之毒；发于皮毛者肺之毒，发于肌肉者脾之毒，发于骨髓者肾之毒，发于筋膜者，肝之毒；发于下者，阴中之毒；发于上者，阳中之毒；发于外者，六腑之毒；发于内者，五脏之毒。故内曰坏，外曰溃，上曰从，下曰逆。发于上者，得之速；发于下者，得之缓；感于六腑，则易治；感于五脏，则难瘳。又近骨者多冷，近肤者多热。近骨者，久不愈，则化成血虫。近肤者，久不愈，则传气成漏。成虫，则多痒少痛，或先痒后痛。成漏，则多痛少痒，或不痒不痛。内虚外实者，多痛少痒。血不止，则多死。溃脓，则多生。证候多端，要当详治。

&emsp;&emsp;伍氏云∶痈疽之疾有二十余证∶曰 发、痼发、石发、岩发、蜂巢发、莲子发、椒眼发、连珠发、竟体发、肠痈内发、脑背发、眉发、腮颔发、肺痈、瓜瓠发。大率随病浅深内外施治，不可迟缓。初发如伤寒，脉浮而紧是其候也。

&emsp;&emsp;又曰∶五脏六腑俞穴皆在背，凡患疮证，有伤脏膜者多致不救。腑气浮行于表，故痈肿浮高为易治；脏血沉寒主里，故疽肿内陷为难治。

&emsp;&emsp;又曰∶疖者节也，痈者壅也，疽者沮也。一寸至二寸为疖，三寸至五寸为痈，一尺为疽，一尺至二尺为竟体疽。若脉洪数者难治，脉微涩者易治。初觉，宜清热拔毒。已溃则排脓止痛。脓尽则长肌敷痂，当酌轻重顺逆而审治之。

&emsp;&emsp;马益卿《痈疽论》曰∶人有四肢五脏，一觉一寐，呼吸吐纳，精气往来，流而为营卫，畅而为气色，发而为声音，阳用其形，阴用其精，此人之常数所同也。至其失也，蒸则生热，否则生寒，结则为瘤赘，陷则为痈疽，凝则为疮癣，愤则结瘿，怒则结疽。又五脏不和，则九窍不通，六气不和，则留结为痈，皆经络涩滞，气血不流，风毒乘之而致然也。

&emsp;&emsp;薛立斋曰∶疮疡之作，皆由膏梁浓味，醇酒炙爆，房劳过度，七情郁火，阴虚阳辏，精虚气节，命门火衰，不能生土；营卫虚弱，外邪所袭，气血受伤而为患。当审其经络受证，标本缓急以治之。

&emsp;&emsp;陈良甫曰∶外如麻，里如瓜。又曰，外小如钱，内可容拳。

