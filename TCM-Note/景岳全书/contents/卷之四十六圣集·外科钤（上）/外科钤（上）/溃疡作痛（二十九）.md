## 溃疡作痛（二十九）


&emsp;&emsp;立斋曰∶脓出而反痛者，虚也，宜补之。脉数虚而痛者，属虚火，宜滋阴。脉数实而痛者，邪气实也，宜泄之。脉实便秘而痛者，邪在内也，宜下之。脉涩而痛者，气血虚寒也，温补之。大抵疮之始作也，先发为肿，气血郁积，蒸肉为脓，故多痛。脓溃之后，肿退肌宽，痛必渐减。若反痛者，乃虚也，宜补之。亦有秽气所触者，宜和解之；风寒所逼者，宜温散之。

&emsp;&emsp;丁兰，年二十余，股内患毒日久，欲求内消。诊其脉滑数，知脓已成，因气血虚不溃，遂刺之。脓出作痛，以八珍汤治之，少可。但脓水清稀，更以十全大补汤加炮附子五分，数剂渐愈。仍服十全大补汤，三十余剂而痊。

&emsp;&emsp;一僧股内患肿一块，不痛不溃，治以托药二十余剂，脓成，刺之作痛。予谓∶肿而不溃，溃而反痛，此气血虚甚也，宜峻补之。彼云∶气无补法。予谓∶正气不足，不可不补，补之则气化而痛，邪自除。遂以参、 、归、术、熟地黄治之，两月余而平。（薛按）

