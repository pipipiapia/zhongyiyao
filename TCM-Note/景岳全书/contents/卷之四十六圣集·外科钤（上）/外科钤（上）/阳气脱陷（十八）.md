## 阳气脱陷（十八）


&emsp;&emsp;立斋曰∶疮疡阳气脱陷，或因克伐之剂，或因脓血大泄，或因吐泻之后，或因误以入房。大凡溃后劳后，元气亏损，或梦遗精脱，或脉数便血，或外邪乘虚而入，以致发热头痛，小便淋涩，或目赤烦喘，气短头晕，体倦热渴，意欲饮水投水，身热憎寒恶衣，扬手掷足，腰背反张，郑声自汗，脉浮洪大，此无根虚火之假热证也。若畏寒头痛，咳逆呕吐，耳聩目蒙，小便自遗，泻利肠鸣，里急腹痛，玉茎短缩，齿牙浮痛，肢体麻痹，冷汗时出，或厥冷身痛，咬舌啮唇，舌本强硬，呃逆喘促，脉微沉细，此阳气脱陷之真寒证也。凡此危候，无论脉证，但见有一二，急用参附汤，或用托里消毒散去连翘、白芷、金银花三味，急加桂附大剂补之，多有复生者。

&emsp;&emsp;内翰杨皋湖，孟夏患背疽，服克伐之剂，二旬余矣，漫肿坚硬，重如负石，隔蒜灸五十余壮，背遂轻，以六君加砂仁两剂，涎沫涌出，饮食愈少。此脾虚阳气脱陷也。剂用温补，反呕不食，仍用前药作大剂加附子姜桂，又不应。遂以参 各一斤，归术陈皮各半斤，附子一两，煎服三日而尽，流涎顿止，腐肉顿溃，饮食顿进。再用姜桂等药，托里健脾，腐脱而疮愈矣。

&emsp;&emsp;少参史南湖之内，夏患疽，不起发，脉大而无力，发热作渴，自汗盗汗，用参 大补之剂，益加手足逆冷，大便不实，喘促时呕，脉细微，按之如无，唯太冲不绝。仍以参、、白术、当归、茯苓、陈皮，计斤许，加附子五钱，水煎二钟作一服，诸证悉退，脉息顿复。翼日疮起而溃，仍用前药四剂后，日用托里药，调理两月余而愈。（薛按）一妇人，于癸卯冬，失物发怒，缺盆内微肿，甲辰春，大如覆碗，左肩胛亦肿，肉色如故。或针出鲜血三碗许，腹痛如锥，泄泻不止，四肢逆冷，呕吐恶寒，或时发热，绝食已七日矣。其脉洪大，时或微细，此阳气脱陷也。用六君加炮姜三钱、附子二钱，早服至午，不应。再剂加附子五钱，熟睡觉来，诸证顿退六七，可进稀粥。再四剂，诸证悉退，饮食如故，缺盆始痛。针出清脓二碗许，诸证复生，此虚极也。以十全大补加姜、桂、附各一钱，三剂而安。后减姜、附各五分，与归脾汤兼服五十余剂而愈。（薛按）

