## 败毒（八）


&emsp;&emsp;《外科枢要》曰∶疮疡之证，当祭经之传受，病之表里，人之虚实，而攻补之。假如肿痛热渴，大便秘结者，邪在内也，疏通之。 肿作痛，寒热头疼者，邪在表也，发散之。

&emsp;&emsp;肿痛甚者，邪在经络也，和解之。微肿微痛，而不作脓者，气血虚也，补托之。漫肿不痛，或不作脓，或脓成不溃者，气血虚甚也，峻补之。色黯而微肿微痛，或脓成不出，或腐肉不溃，阳气虚寒也，温补之。若泥其未溃，而概用败毒，复损脾胃，不惟肿者不能成脓，而溃者亦难收敛，七恶之证蜂起，多致不救。马益卿曰∶肿疡内外皆壅，宜以托里表散为主。如欲用大黄，宁无孟浪之非。溃疡内外皆虚，宜以托里补接为主，如欲用香散，未免虚虚之失，治者审之。

