## 溃疡有余（二十八）


&emsp;&emsp;溃疡有余之证，其辩有四∶盖一以元气本强，火邪本盛，虽脓溃之后，而内热犹未尽除，或大便坚实而能食，脉滑者。此其形气病气俱有余，仍宜清利，不宜温补。火退自愈，亦善证也。一以真阴内亏，水不制火，脓既泄而热反甚，脉反躁者。欲清之则正气以虚，欲补之则邪气愈甚，此正不胜邪，穷败之证，不可治也。一以毒深而溃浅者，其肌腠之脓已溃，而根盘之毒未动，此乃假头，非真溃也，不得遽认为溃疡而概施托补，若误用之，则反增其害，当详辩也。又有一种元气已虚极，似宜补，然其禀质滞浊，肌肉坚浓，色黑而气道多壅者。略施培补，反加滞闷。若此辈者，真虚既不可补，假实又不可攻，最难调理，极易招怨，是亦不治之证也。总之，溃疡有余者，十之一二，故溃疡宜清者少。肿疡不足者，十常四五，故肿疡宜补者多，此亦以痈疽之危险，有关生死者为言，故贵防其未然也。至若经络浮浅之毒，不过肿则必溃，溃则必收，又何必卷卷以补泻为辩也，观者审之。

&emsp;&emsp;一男子年逾三十，腹患痈肿，脉数喜冷。齐氏云∶疮疡肿起坚硬，疮疽之实也。河间云∶肿硬木闷，烦躁饮冷，邪气在内也。遂用清凉饮倍加大黄，三剂稍缓。次以四物汤加芩、连、山栀、木通，四剂遂溃。更以十宣散去参、 、肉桂加金银花、天花粉，渐愈。彼欲速效，自服温补药，遂致肚腹俱肿，小便不利。仍以清凉饮治之，脓溃数碗。再以托里药而愈。

&emsp;&emsp;赵宜人年逾七旬，患鬓疽已溃， 肿甚痛，喜冷脉实，大便秘涩。东垣曰∶烦躁饮冷，身热脉大，精神昏闷者，皆脏腑之实也。遂以清凉饮一剂，肿痛悉退。更以托里消毒药三十余剂而平。若谓年高溃后，投以补剂，实实之祸不免矣。（薛按）

