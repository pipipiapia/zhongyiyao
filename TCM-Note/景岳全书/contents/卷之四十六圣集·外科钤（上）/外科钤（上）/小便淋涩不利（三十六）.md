## 小便淋涩不利（三十六）


&emsp;&emsp;立斋曰∶疮疡，小便淋漓频数，或茎中涩者，肾经亏损之恶证也，宜用加减八味丸，以补阴。足胫逆冷者，宜用八味丸，以补阳。若小便频数而黄者，宜用四物汤加参、术、麦门、五味，以滋肺肾。若小便短而少者，宜用补中益气加山药、麦门、五味，以补脾肺。若热结膀胱而不利者，宜用五淋散，以清热。若脾气燥热而不能化者，宜用黄芩清肺饮，以滋阴。若膀胱阴虚，阳无以生者，宜用滋肾丸。若膀胱阳虚，阴无以化者，宜用六味地黄丸。肾虚之患，多传此证，非滋化源则不救。若用黄柏知母反泻其阳，是速其危也。若老人阴痿思色，精气内败，茎中痛而不利者，用加减八味丸加车前子、牛膝。不应，更加附子，多有复生者。若精已竭而复耗之，大小便中牵痛，愈痛则愈便，愈便则愈痛，以前药加附子，亦有复生者。王太仆云∶无阴则阳无以化，无阳则阴无以生。当滋其化源，若专用淡渗，复损真阴，乃速其危也。

