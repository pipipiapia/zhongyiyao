## 溃疡（二十七）


&emsp;&emsp;立斋曰∶脓熟不溃者，阳气虚也，宜补之。瘀血不腐者，宜大补阳气，更以桑木灸之。

&emsp;&emsp;脓清不敛者，气血俱虚，宜大补。脓后食少无睡，或发热者，虚也，宜补之。倦怠懒言，食少不睡者，虚也，宜补之。寒气袭于疮口，不能收敛或陷下不敛者，温补之。脉大无力，或涩微者，气血俱虚也，峻补之。出血或脓多，烦躁不眠者，乃亡阳也，急补之。

&emsp;&emsp;凡脓溃而清，或疮口不合，或聚肿不赤，肌寒肉冷，自汗色脱者，皆气血俱虚也，非补不可。

&emsp;&emsp;凡脓血去多，疮口虽合，尤当补益。务使气血平复，否则更患他证，必难治疗也。

&emsp;&emsp;又曰∶大抵脓血大泄，当大补血气为先，虽有他证，以未治之。凡痈疽大溃，发热恶寒，皆属气血虚甚。若左手脉不足者，补血药当多于补气药；右手脉不足者，补气药当多于补血药，切不可发表。

&emsp;&emsp;大凡痈疽，全藉血气为主，若患而不起，或溃而不腐，或不收敛，及脓少或清，皆血气之虚也，俱宜大补之，最忌攻伐之剂。亦有脓反多者，乃气血虚而不能禁止也。常见血气充实之人患疮者，必肿高色赤，易腐溃而脓且稠，又易于收敛。怯弱之人，多不起发，不腐溃，及难于收敛。若不审察而妄投攻剂，虚虚之祸不免矣。及患后，更当调养。若瘰 流注之属，尤当补益也。否则更患他证，必难措治。慎之。

&emsp;&emsp;又曰∶溃疡若属气血俱虚，固所当补，若患肿疡而气血虚弱者，尤宜预补。否则虽溃而不敛矣。又凡大病之后，气血未复，多致再发，若不调补，必变为他证而危，或误以疮毒复发，反行攻伐，则速其不起，深可为戒也。

&emsp;&emsp;又曰∶若疮疡肿 痛甚，烦躁脉大，则辛热之剂，不但肿疡不可用，即溃疡亦不可用也。

&emsp;&emsp;《太平圣惠方》云∶凡痈疽脓溃之后，脉微涩迟缓者，邪气去而真气将复也，为易愈。

&emsp;&emsp;若脉来沉细而直者，里虚而欲变证也。若脓血既去，则当脉静身凉，肿消痛息，如伤寒表证之得汗也。若反发热作渴，脉洪数者，此真气虚而邪气实也，死无疑矣。

