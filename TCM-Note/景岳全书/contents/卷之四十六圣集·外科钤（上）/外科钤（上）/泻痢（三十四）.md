## 泻痢（三十四）


&emsp;&emsp;立斋曰∶疮疡大便泄泻，或因寒凉克伐，脾气亏损。或因脾气虚弱，食不克化。或因脾虚下陷，不能升举。或因命门火衰，不能生土。或因肾经虚弱，不能禁止。或因脾肾虚寒，不能司职。所主之法，若寒凉伤脾，六君加木香、砂仁，送二神丸。脾虚下陷，用补中益气，送二神丸。命门火衰，用八味丸料，送四神丸。肾虚不禁，用姜附汤加吴茱萸、五味。

&emsp;&emsp;脾肾虚寒，用参附汤，送四神丸。《病机》云∶脉沉而细，身不动作，睛不了了，饮食不下，鼻准气息者，姜附汤主之。身重，四肢不举者，参附汤主之。仲景云∶下痢肠鸣，当温之。脉迟紧，痛未止，当温之。大孔痛，当温之。心痛当救里，可与理中、附子、四逆辈。《精要》云∶痈疽呕吐，肾脉虚者，不治。凡此难治之证，如按前法治之，多有可生者。

&emsp;&emsp;御医王彭峰之内，年逾四十，背疽不起发，泄泻作呕，食少厥逆，脉息如无，属阳气虚寒。用大补剂加附子、姜、桂，不应。再加附子二剂，泻愈甚。更以大附子、姜、桂各三钱，参、 、归、术各五钱，作一剂，腹内始热，呕泻乃止，手足渐温，脉息遂复。更用大补而溃，再用托里而敛。十年后，仍患脾胃虚寒而殁。（薛按）

