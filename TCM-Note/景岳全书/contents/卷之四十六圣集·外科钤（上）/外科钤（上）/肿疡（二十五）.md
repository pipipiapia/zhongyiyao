## 肿疡（二十五）


&emsp;&emsp;立斋曰∶肿高 痛脉浮者，邪在表也，宜托之。肿硬痛深脉沉者，邪在里也，宜下之。外无 肿，内则便利调和，邪在经络也，当调营卫。 肿烦躁，或咽干作渴者，宜降火。 肿发热，或拘急，或头痛者，邪在表也，宜散之。大痛或不痛者，邪气实也，隔蒜灸之，更用解毒。烦躁饮冷， 痛脉数者，邪在上也，宜清之。恶寒而不溃者，气虚而兼寒邪也，宜宣而补之。 痛发热，汗多大渴，便结谵语者，结阳证也，宜下之。不作脓，或熟而不溃者，虚也，宜补之。

&emsp;&emsp;又曰∶大抵痈肿之证，不可专泥于火为患，况禀有虚实，及老弱不同，岂可概用寒凉之药。设若毒始聚，势不盛者，庶可消散。尤当推其病因，别其虚实。若概用凉药，必致误事。如脓将成，邪盛气实者，用消毒之剂先杀其毒，虽作脓不为大苦，溃亦不甚。若就用托里，必益其势。如脓将成不成，及不溃者，方用托里。脓成势盛者，针之，脓一出，诸证悉退矣。

&emsp;&emsp;丹溪曰∶肿疡内外皆壅，宜以托里表散为主，如欲用大黄，宁无孟浪之非。溃疡内外皆虚，宜以补接为主，如欲用香散，未免虚虚之失。

&emsp;&emsp;愚意，前论肿疡，有云忌补宜下者，有云禁用大黄者，此其为说若异，而亦以证有不同耳。盖忌补者，忌邪之实也。畏攻者，畏气之虚也。即如肿疡多实，溃疡多虚，此其常也。然肿疡亦多不足，则有宜补不宜泻者，溃疡亦或有余，则有宜泻不宜补者，此其变也。或宜补或宜泻，总在虚实二字。然虚实二字，最多疑似，贵有定见。如火盛者，宜清者也。气滞者，宜行者也。既热且壅，宜下者也。无滞无壅，则不宜妄用攻下，此用攻之宜禁者也。至若用补之法，亦但察此二者。凡气道壅滞者，不宜补火。邪炽盛者，不宜温。若气道无滞，火邪不甚，或饮食二便清利如常，而患有危险可畏者，此虽未见虚证，或肿疡未溃，亦宜即从托补。何也。盖恐困苦日久，无损自虚。若能预固元气，则毒必易化，脓必易溃，口必易敛，即大羸大溃，犹可望生。若必待虚证迭出，或既溃不能收敛，而后勉力支持，则轻者必重，重者必危，能无晚乎。此肿疡之有不足也，所系非细不可不察。

&emsp;&emsp;向予长男生，在癸丑及乙卯五月，甫及二周，而患背疽。初起时，背中忽见微肿。数日后，按之则根深渐阔，其大如碗，而皮色不变，亦不甚痛。至十余日，身有微热，其势滋甚，因谋之疡医。或云背疽，或云痰气，咸曰荤腥温补一毫不可入口。乃投以解毒之药一剂，而身反大热，神气愈困，饮食不进矣。予危惧之甚，因思丹溪有云∶痈疽因积毒在脏腑，当先助胃气为主，使根本坚固，而以行经活血佐之。又曰∶但见肿痛，参之脉证，虚弱便与滋补，气血无亏，可保终吉。是诚确论也。因却前医，而专固元气，以内托其毒。遂用人参三钱，制附子一钱，佐以当归、熟地、炙甘草、肉桂之属，一剂而饮食顿进，再剂而神彩如旧，抑何神也。由是弛其口腹，药食并进，十剂而脓成。以其根深皮浓，复用针出脓甚多，调理月余而愈。向使倾信庸流，绝忌温补滋味，专意解毒，则胃气日竭，毒瓦斯日陷，饮食不进，尚致透隔内溃，则万万不保矣。且此儿素无虚病，何敢乃尔。盖以其既属阴证，又无实邪见有确真，故敢峻补脾肾，方保万全。呜呼。医之关系，皆是类也。因录此按，用告将来，以见肿疡溃疡，凡虚证未见而但无实热壅滞可据者，便宜托补如此，则其受益于不识不知，有非可以言语形容者。（新按）

