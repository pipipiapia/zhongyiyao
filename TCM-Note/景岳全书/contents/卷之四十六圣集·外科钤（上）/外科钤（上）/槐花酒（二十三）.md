## 槐花酒（二十三）


&emsp;&emsp;槐花，治湿退热之功，最为神速。大抵肿毒，非用蒜灸及槐花酒先去其势。虽用托里诸药，其效未必甚速，惟胃寒之人，不可过用。

&emsp;&emsp;滁洲于侍御，髀胛患毒痛甚，服消毒药其势未减。即以槐花酒一服，势逐大退。再以托里消毒之药而愈。

&emsp;&emsp;王通府，患发背十余日，势危脉大。先以槐花酒二服，杀退其势，更以败毒散二剂，再以托里药数剂渐溃。又用桑柴燃灸患处，每日灸良久，仍以膏药贴之。灸至数次，脓溃腐脱，以托里药加白术、陈皮，月余而愈。

&emsp;&emsp;刘大尹，发背六七日，满背肿痛，势甚危。与隔蒜灸百壮，饮槐花酒二碗，即睡觉。以托里消毒药十去五六，令以桑枝灸患处而溃，数日而愈。

&emsp;&emsp;一上舍，肩患疽，脉数。以槐花酒一服，势顿退。再与金银花、黄 、甘草，十余服而平。（薛按）

