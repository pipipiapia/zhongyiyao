## 论针法（十三）


&emsp;&emsp;上古有砭石之制，《内经》有九针之别，制虽不同，而去病之意则一也。且疮疡一科，用针为贵。用之之际，虽云量其溃之浅深，尤当随其肉之浓薄。若皮薄针深，则反伤良肉，益增其溃。肉浓针浅，则脓毒不出，反益其痛。用针者，不可不慎哉。至于附骨疽，气毒流注，及有经久不消，肉溃不痛者，宜燔针开之。若治咽喉之患，当用三棱针。若丹瘤及痈毒四畔 赤疼痛如灼，宜用砭石去血，以泄其毒，则重者轻，轻者消。如洪氏室患腹痈，脓胀闷瞀，以卧针刺脓出即苏。一人患囊痈，脓熟肿胀，小便不利，几殆，急针之，脓水大泄，气通而愈。大抵用针之法，迎而夺之，顺而取之，所谓不治已成，治未成，正此意也。今之患者，畏针而不用，医者又徇患者之意而不针，遂至脓已成而不得溃，或得溃而伤已深矣，卒之夭枉者十常八九，亦可悲矣。见《外科心法》经曰∶天温日明，则人血淖溢，而卫气浮，故血易泄，气易行。天寒日阴，则人血凝涩，而卫气沉。是以因天时而调血脉也。故凡遇天寒水冰，或阴气凝滞之时，欲行针刺，则先当温衣覆盖，或以艾叶炒热，或热盥热衣类，先熨其处，务令血脉温和，而后刺之，则血泄气行，其病立已。若血寒脉涩，遽尔用针，则邪毒不泻，徒伤良肉，反以益其病也。

&emsp;&emsp;立斋曰∶凡元气虚弱者，必当补助脾胃，禁用刀针，若妄用之，而去肉去血，便阳随阴散，是速其危也。

&emsp;&emsp;薛按曰∶四明有屠寿卿者，当门齿，忽如所击，痛不可忍，脉洪大而弦。余曰，弦洪相搏，将发疮毒也。先用清胃散加白芷、银花、连翘一剂，痛即止。至晚鼻上发一疮，面肿黯痛，用前药加犀角一剂，肿至两额，口出秽气，脉益洪大，恶寒内热。此毒炽血瘀，药力不能敌也。乃数砭患处，出紫血，服犀角解毒之药。异日肿痛尤甚。又砭患处与唇上，并刺口内赤脉，各出毒血，再服前药，至数剂而愈。

