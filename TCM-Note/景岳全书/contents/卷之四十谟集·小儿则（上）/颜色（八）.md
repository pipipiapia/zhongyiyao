## 颜色（八）


&emsp;&emsp;脉要精微论曰∶夫精明五色者，气之华也。赤欲如白裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。五色精微象见矣，其寿不久也。

&emsp;&emsp;玉版论要篇曰∶色夭面脱不治，百日尽已。色见上下左右，各在其要，上为逆，下为从，女子右为逆，左为从，男子左为逆，右为从。

&emsp;&emsp;五色篇曰∶官五色奈何？曰∶青黑为痛，黄赤为热，白为寒，是谓五官。又曰∶以色言病之间甚奈何？曰∶其色粗以明，沉夭者为甚，其色上行者病益甚，其色下行如云彻散者病方已。

&emsp;&emsp;经脉篇曰∶凡诊络脉，脉色青则寒且痛，赤则有热。胃中寒，手鱼之络多青矣。胃中有热，鱼际络赤。其暴黑者，留久痹也。其有赤有黑有青者，寒热气也。其青短者，少气也。

&emsp;&emsp;凡察色之法，大都青白者少热气，病主阴邪；黄赤者多热气，病主阳盛。青主风气，主肝邪，主脾胃虚寒，主心腹疼痛，主暴惊伤心胆之气，主惊风，当察兼色以分急慢。白主气虚，甚则气脱，主无火，主脾肺不足。白兼青者主慢惊，主大小肠泄泻。赤主火，主痰热，主伤寒热证，主烦渴，主急惊躁扰，主闭桔，主阳邪喘促，主痈疡痘疹。黑属水，主阴寒，主厥逆，主痛极。沉黑主危笃。黄主积聚，主痞块，主脾病，主胀满，主脾疳。黄兼白者主脾寒脾弱，主气虚神怯。黄兼青者主脾虚泄泻，主慢脾风。黄兼赤者主疳热。两颧鲜红，或作或止者，谓之面戴阳，乃真阴虚弱，此非阳证也，不得以热赤同论。

&emsp;&emsp;钱氏曰∶左颊为肝，右颊为肺，额上为心，鼻上为脾，下颏为肾，随证施治之。

