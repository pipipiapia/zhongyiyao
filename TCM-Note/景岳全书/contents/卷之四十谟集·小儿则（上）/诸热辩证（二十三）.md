## 诸热辩证（二十三）


&emsp;&emsp;一、小儿发热，若热随汗退者，即外感证也。其有取汗至再而热不遏者，必痈毒、痘疹之候，俟其形见，当于本门求法治之。若是疮毒，但当辩其阴证阳证，阳证宜清火解毒，阴证宜托里助阳。

&emsp;&emsp;方治详具外科。若汗出热不退，别无痈肿而耳后红筋灿然，及眼如包泪，或手指尖冷，脉紧数者，必是痘疹，方治详具痘疹门。

&emsp;&emsp;小儿饮食内伤，本无发热之证，盖饮食伤脏，则为胀为痛，为吐为泻，本非肌表之病，焉得发热。故调经论曰∶邪之生于阳者，得之风雨寒暑，生于阴者，得之饮食居处、阴阳喜怒。此自不易之理也。今人但见小儿发热，则多言伤食而妄行消导，谬亦甚矣。其或饮食内伤，风寒外感，表里兼病而发热者，亦常有之。然此当察其食之有停无停，酌而治之，亦非可混行消耗。盖恐内本无滞而妄加克伐，则亏损中气，以致外邪难解，则病必滋甚。

&emsp;&emsp;小儿疳积发热，此诚饮食内伤所致，然必成痞成疳，阳明郁积既久，所以内外俱热，是非暴伤饮食者之比，亦非肌表发热者之比，方治详具疳积条。

&emsp;&emsp;小儿有阴虚发热之证，及变蒸发热之说。凡阴虚发热者，此即小儿劳损证也，亦名为童子劳，此当于虚损门求法治之。至若变蒸之说，则辩在本条，并当详察。

&emsp;&emsp;钱仲阳曰∶潮热者，时间发热，过时即退，来日根据时而发，此欲发惊也。壮热者，常热不已，甚则发惊痫也。风热者，身热而口中气热，乃风邪外感也。温热者，肢体微热，热不已则发惊搐。

&emsp;&emsp;壮热恶风寒，为元气不充，表之虚热也。壮热不恶风寒，为外邪所客，表之实热也。壮热饮杨，为津液短少，里之虚热也。壮热饮水，为内火销烁，里之实热也。脉尺寸俱满为重实。尺寸俱弱为重虚。

&emsp;&emsp;脉洪大，或缓而滑，或数而鼓，此热盛拒阴，虽形证似寒，实非寒也。热而脉数，按之不鼓，此寒盛格阳，虽形证似热，实非热也。发热恶热，大渴不止，烦躁肌热，不欲近衣，其脉洪大，按之无力，或兼目痛鼻干者，此血虚发热也，当补其血。如不能食而热，自汗出者，气虚也，当补其气。

