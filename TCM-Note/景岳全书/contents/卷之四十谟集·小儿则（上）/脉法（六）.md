## 脉法（六）


&emsp;&emsp;凡小儿形体既具，经脉已全，所以初脱胞胎，便有脉息可辩，故通评虚实论曰∶乳子病热，脉悬小者，手足温则生，寒则死。乳子病风热，喘鸣肩息者，脉实大也。缓则生，急则死。此轩岐之诊小儿，未尝不重在脉，亦未尝不兼证为言也。自《水镜诀》及《全幼心鉴》等书，乃有三岁以上当察虎口，寅卯辰、风气命三关之说。其中之可取者，惟曰∶脉从寅关起，不至卯关者易治，苦连卯关者难治，若寅侵卯、卯侵过辰者，十不救一。只此数语，乃于危急之际，亦可用辩吉凶。至若紫为风，红为伤寒，青为惊，白为疳、及青是四足惊，赤是水惊，黑是人惊，黄是雷惊之类，岂此一线之色，果能辩悉如此，最属无稽，乌足凭也。即今幼科所尚，无不以此为科套，全不知脉而信口胡猜，试问其心，果亦有的确之见否？茫然无掳而欲以人子为尝试，良可叹也。故凡诊小儿，既其言语不通，尤当以脉为主，而参以形色声音，则万无一失矣。然小儿之脉，非比大人之多端，但察其强弱缓急四者之脉，是即小儿之肯綮。盖强弱可以见虚实，缓急可以见邪正，四者既明，则无论诸证，但随其病以合其脉，而参此四者之因，则左右逢源，所遇皆道矣。再加以声色之辩，更自的确无疑，又何遁情之有，此最活最妙之心法也。苦单以一脉凿言一病，则一病亦能兼诸脉，其中真假疑似，未免胶柱，实有难于确据者。然法不可废，最所当察，故择其得理者，并附于左，亦可以见其概。

&emsp;&emsp;钱仲阳曰∶小儿之脉，气不和则弦急，伤食则沉缓，虚惊则促急，风则浮，冷则沉细，脉乱者不治。

&emsp;&emsp;薛氏曰∶凡看脉，先定浮沉、迟数，阴阳、冷热。沉迟为阴，浮数为阳。浮主风，沉迟主虚冷，实主有热，紧主癫痫，洪主热盛，沉缓主虚泻，微迟有积有虫，迟涩主胃脘不和，沉主乳食难化，沉细主乳食停滞。紧弦主腹中热痛，牢实主大便秘，沉而数者骨中有热，弦长是肝膈有风，紧数乃惊风为患，四肢掣颤，浮洪乃胃口有热，沉紧主腹痛有寒，虚濡者有气，又主慢惊，芤主大便利血。

