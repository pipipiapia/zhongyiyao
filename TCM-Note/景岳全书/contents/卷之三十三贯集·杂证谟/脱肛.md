## 脱肛


&emsp;&emsp;大肠与肺为表里，肺热则大肠燥结，肺虚则大肠滑脱，此其要也。故有因久泻、久痢，脾肾气陷而脱者。有因中气虚寒，不能收摄而脱者。有因劳役吐泻，伤肝脾而脱者。有因酒湿伤脾，色欲伤肾而脱者。有因肾气本虚，关门不固而脱者。有因过用寒凉，降多亡阳而脱者。有因湿热下坠而脱者。然热者必有热证，如无热证。便是虚证。且气虚即阳虚，非用温补多不能效。凡小儿元气不实者，常有此证。故陈自明曰∶大肠虚寒，其气下陷，则肛门翻出；或因产努力，其肛亦然，是诚确见之论。

&emsp;&emsp;《内经》曰∶下者举之∶徐之才曰∶涩可去脱，皆治脱肛之法也。故古人之治此者，多用参、 、归、术、川芎、甘草、升麻之类以升之补之，或兼用北五味、乌梅之类以固之涩之，仍外用熏洗收涩之药，则无有不愈。凡中气微虚而脱者，宜四君子汤，或五味异功散。

&emsp;&emsp;中寒吐泻而脱者，五君子煎，或温胃饮。泻痢不止而滑脱者，胃关煎，或加乌梅、北五味、文蛤、木香之属以佐之。脾虚下陷而脱者，补中益气汤，或举元煎。阴虚肝肾不足而下陷者，补阴益气煎。阴中阳虚而脱者，理阴煎，或大补元煎。以上诸证，凡虚中挟火，或热赤，或肿痛，宜用补中益气汤加黄连、黄芩、槐花之类加减治之。然必真有火证火脉，方可酌用寒凉。若非实火，则大忌苦寒。以防其沉降败脾也。若妇人产后用力太过，肛门脱出者，宜六物煎加升麻，或用殿胞煎加人参。仍须用温热汤洗而收之。若湿热下坠，疼痛脱肛甚者，抽薪饮、大厘清饮；微者，约营煎。

&emsp;&emsp;薛立斋曰∶脱肛属大肠气血虚而兼湿热。凡湿热胜者，升阳除湿汤。血热者，四物加条芩、槐花。血虚者，四物加白术、茯苓。兼痔而痛者，四物加槐花、黄连、升麻。久痢者，补中益气汤加酒炒芍药。中气虚陷者，前汤加半夏、炮姜、五味、茯苓。肾虚者，六味丸。虚寒者，八味丸。

&emsp;&emsp;一方 用五倍子末三钱，明矾末二钱，水二碗，煎沸热洗，立收。

&emsp;&emsp;一方 治脱肛三五寸者，先用五倍矾汤洗过，次用赤石脂为末，以油纸托上，四围皆掺之，妙。

&emsp;&emsp;一方 用桑叶、桃叶煎汤，入矾末，洗之则愈。或以蓖麻子捣膏药贴顶心，则不下脱。

&emsp;&emsp;一方 用锻石炒热，以帛包裹，令患人坐其上，冷即易之。

&emsp;&emsp;长强穴（灸三壮愈）、脐中（随年壮）、百会（灸三壮，治小儿脱肛）。

&emsp;&emsp;四君子汤（补一） 五君子煎（新热六） 大补元煎（新补一） 温胃饮（新热五） 四物汤（补八） 大厘清饮（新寒五） 补中益气汤（补三十） 胃关煎（新热九） 六物煎（新因二十）升阳除湿汤（和一七九） 举元煎（新补十七） 六味丸（补百二十） 五味异功散（补四） 理阴煎（新热三） 殿胞煎（新因十） 八味丸（补一二一） 补阴益气煎（新补十六） 抽薪饮（新寒三） 约营煎（新寒二十）

&emsp;&emsp;缩砂散（因二八四 伏热） 伏龙肝散（因二八八 擦敷） 真人养脏汤（和一九四） 蟠龙散（因二八七 擦敷） 熏洗熨法（因二百八十、二八一） 参术芎归汤（因二八二 气虚） 凉血清肠散（因二八三 血热） 诃子人参汤（因二八五 虚陷）

