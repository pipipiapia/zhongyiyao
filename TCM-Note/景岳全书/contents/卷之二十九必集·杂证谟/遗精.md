## 遗精


&emsp;&emsp;《上古天真论》曰∶上古有真人者，提挈天地，把握阴阳，呼吸精气，独立守神，肌肉若一。故能寿敝天地，无有终时。中古有至人者，淳德全道，和于阴阳，调于四时，去世离俗，积精全神，游行天地之间，视听八达之外。此盖益其寿命而强者也，亦归于真人。其次有圣人者，处天地之和，从八风之理，适嗜欲于世俗之间，无恚嗔之心，行不欲离于世，举不欲观于俗，外不劳形于事，内无思想之患，以恬愉为务，以自得为功，形体不敝，精神不散，亦可以百数。今时之人不然也，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。夫上古圣人之教下也，皆谓之虚邪贼风，避之有时，恬 虚无，真气从之，精神内守，病安从来。

&emsp;&emsp;肾者主水，受五脏六腑之精而藏之，故五脏盛，乃能泻。

&emsp;&emsp;《生气通天论》曰∶苍天之气，清净则志意治，顺之则阳气固，虽有贼邪，弗能害也，此因时之序。故圣人传精神，服天气，而通神明。失之则内闭九窍，外壅肌肉，卫气解散，此谓自伤，气之削也。阴者，藏精而起亟也；阳者，卫外而为固也。凡阴阳之要，阳密乃固，两者不和，若春无秋，若冬无夏，因而和之，是谓圣度。故阳强不能密，阴气乃绝，阴平阳秘，精神乃治，阴阳离决，精气乃绝。阴之所生，本在五味，阴之五宫，伤在五味。味过于辛，筋脉沮弛，精神乃央。

&emsp;&emsp;《金匮真言论》曰∶夫精者，身之本也。故藏于精者，春不病温。

&emsp;&emsp;《本神篇》曰∶天之在我者德也，地之在我者气也，德流气薄而生者也。故生之来谓之精，两精相搏谓之神，随神往来谓之魂，并精而出入者谓之魄。是故怵惕思虑者则伤神，神伤则恐惧流淫而不止。恐惧而不解则伤精，精伤则骨酸痿厥，精时自下，是故五脏主藏精者也，不可伤，伤则失守而阴虚，阴虚则无气，无气则死矣。

&emsp;&emsp;《本藏篇》曰∶人之血气精神者，所以奉生而周于性命者也。志意者，所以御精神，收魂魄，适寒温，和喜怒者也。志意和则精神专直，魂魄不散，悔怒不起，五脏不受邪矣。

&emsp;&emsp;《经脉篇》曰∶人始生，先成精，精成而脑髓生。

&emsp;&emsp;《邪客篇》曰∶心者，五脏六腑之大主也，精神之所舍也，其脏坚固，邪弗能容也。容之则心伤，心伤则神去，神去则死矣。

&emsp;&emsp;《平人绝谷篇》曰∶血脉和则精神乃居。故神者，水谷之精气也。

&emsp;&emsp;《调经》、《本神》等论曰∶心藏神，肺藏气，肝藏血，脾藏肉，肾藏经，而成此形。

&emsp;&emsp;志意通，内连骨髓，而成身形五脏。

&emsp;&emsp;《六节脏象论》曰∶心者，生之本，神之变也。肾者主蛰，封藏之本，精之处也。

&emsp;&emsp;《痿论》曰∶肺主身之皮毛，心主身之血脉，肝主身之筋膜，脾主身之肌肉，肾主身之骨髓。

&emsp;&emsp;《卫气篇》曰∶五脏者，所以藏精神魂魄者也；六腑者，所以受水谷而行化物者也。其气内干五脏，而外络肢节。其浮气之不循经者为卫气，其精气之行于经者为营气。阴阳相随，外内相贯，如环之无端。

&emsp;&emsp;《疏五过论》曰∶尝贵后贱，虽不中邪，病从内生，名曰脱营。尝富后贫，名曰失精，五气流连，病有所并。暴乐暴苦，始乐后苦，皆伤精神，精气竭绝，形体毁沮。故贵脱势，虽不中邪，精神内伤，身必败亡。

&emsp;&emsp;梦遗精滑，总皆失精之病。虽其证有不同，而所致之本则一。盖遗精之始，无不病由乎心，正以心为君火，肾为相火，心有所动，肾必应之。故凡以少年多欲之人，或心有妄思，或外有妄遇，以致君火摇于上，相火炽于下，则水不能藏，而精随以泄。初泄者不以为意，至再至三，渐至不已，及其久而精道滑，则随触皆遗，欲遏不能矣。斯时也，精竭则阴虚，阴虚则无气，以致为劳为损，去死不远，可无畏乎。盖精之藏制虽在肾，而精之主宰则在心。故精之蓄泄，无非听命于心。凡少年初省人事，精道未实者，苟知惜命，先须惜精。苟欲惜精，先宜净心。但见伶俐乖巧之人，多有此病。而田野愚鲁之夫，多无此病。其故何也？亦总由心之动静而已，此少年未病之前，所当知也。及其既病而求治，则尤当以持心为先，然后随证调理，自无不愈。使不知求本之道，全恃药饵。而欲望成功者，盖亦几希矣。

&emsp;&emsp;遗精之证有九∶凡有所注恋而梦者，此精为神动也，其因在心。有欲事不遂而梦者，此精失其位也，其因在肾。有值劳倦即遗者，此筋力有不胜，肝脾之气弱也。有因用心思索过度辄遗者，此中气有不足，心脾之虚陷也。有因湿热下流，或相火妄动而遗者，此脾肾之火不清也。有无故滑而不禁者，此下元之虚，肺肾之不固也。有素禀不足而精易滑者，此先天元气之单薄也。有久服冷利等剂，以致元阳失守而滑泄者，此误药之所致也。有壮年气盛，久节房欲而遗者，此满而溢者也。凡此之类，是皆遗精之病。然心主神，肺主气，脾主湿，肝主疏泄，肾主闭藏。则凡此诸病，五脏皆有所主，故治此者，亦当各求所因也。至若盛满而溢者，则去者自去，生者自生，势出自然，固无足为意也。

&emsp;&emsp;因梦而出精者，谓之梦遗，不因梦而精自出者，谓之滑精。梦遗者，有情，有火，有虚，有溢。有因情动而梦者，有因精动而梦者。情动者，当清其心；精动者当固其肾。滑精者，无非肾气不守而然。若暴滑而兼痛者，则当从赤白浊门论治。

&emsp;&emsp;一、精道滑而常梦常遗者，此必始于欲念，成于不谨，积渐日深，以致肾气不固而然。

&emsp;&emsp;惟苓术菟丝丸为最佳。其次，则小菟丝子丸、金锁思仙丹之类，皆可择用。

&emsp;&emsp;君火不清，神摇于上，则精遗于下。火甚者，宜先以二阴煎之类清去心火；火不甚者，宜先以柏子养心丸、天王补心丹，或人参丸、远志丸之类收养心气，然后用苓术菟丝丸之类固之。

&emsp;&emsp;相火易动，肝肾多热，而易于疏泄者，宜《经验》猪肚丸为最，或固精丸之类主之。然须察其火之微甚，宜清者亦当先清其火。

&emsp;&emsp;凡思虑劳倦，每触即遗者，但当培补心脾，勿得误为清利。惟寿脾煎，或归脾汤减去木香，或用秘元煎主之。皆其宜也。其有气分稍滞，不堪 、术者，宜菟丝煎主之，或以人参汤吞苓术菟丝丸亦妙。

&emsp;&emsp;先天素禀不足，元阳不固，每多遗滑者，当以命门元气为主，如左归、右归、六味、八味等丸。或五福饮、固阴煎、菟丝煎之类随宜用之，或《经验》秘真丹亦可酌用。

&emsp;&emsp;湿热下流，火伏阴中而遗者，宜四苓散，或大小厘清饮之类主之。

&emsp;&emsp;过服寒凉冷利等药，以致阳气不固，精道滑而遗泄不止者，速当温补脾肾，宜五君子煎、寿脾煎、或右归丸、八味地黄丸、家韭子丸之类主之。

&emsp;&emsp;治遗精之法，凡心火盛者，当清心降火。相火盛者，当壮水滋阴。气陷者，当升举。滑泄者，当固涩。湿热相乘者，当分利。虚寒冷利者，当温补。下元元阳不足、精气两虚者，当专培根本。今人之治遗泄，动以黄柏、知母为君，或专用固本丸、坎离丸之类，不知苦寒之性，极能沉降泻水，肾虚者，尤非所宜。肾有补而无泻，此辈亦何裨于肾，而凡用治于非火滑泄者，适足为肾之害耳。

&emsp;&emsp;丹溪曰∶梦遗精滑，专主乎热，热则流通，宜滋阴降火。劳神思者，安神养心。久而虚脱者，须兼补药及收涩之药，无有不愈。

&emsp;&emsp;薛立斋曰∶按前证若肾气不足，用益志汤、金锁正元丹；肝肾虚热者，用六味丸、加味逍遥散；脾虚热者，用六味丸、补中益气汤。凡此悉属不足之证，宜用十全大补汤，或用萆厘清饮送八味丸。又曰∶按前证属足三阴亏损所致。若肝肾虚热者，用四物加柴胡、山栀、山茱萸、山药。脾胃气虚者，用补中益气加山茱萸、山药。思虑伤脾者，兼用归脾汤加山茱萸、山药。肝肾亏损者，六味丸。真阳虚败者，八味丸。心肾不交，用萆 厘清饮。心气虚热者，清心莲子饮。

&emsp;&emsp;楼全善《纲目》云∶一壮年梦遗白浊，与涩精药益甚，知其郁滞，改用导赤散，大剂服之，遗浊皆止。又一中年梦遗，与涩药勿效，改与神芎丸下之，下后与猪苓丸，遂愈。

&emsp;&emsp;徐东皋云∶梦遗因心经有火，神思不宁，所以梦与人交而精泄，治当用清心、安神、温胆等剂，加黄连、生地、人参、远志、茯神、枣仁、羚羊角之类。有自遗者，乃气血虚而下脱，有因热而流通者，当分虚实，须用八物汤加龙骨、牡蛎、樗根皮之类。有小便后精出不可禁者，或不小便而自出者，或茎中出而痒痛，常如欲小便者，并宜先服辰砂妙香散，或威喜丸，或厘清饮，别以绵裹龙骨同煎，或加五倍子、牡蛎、白茯苓、五味子之属煎服。

&emsp;&emsp;王宇泰曰∶凡病精泄不禁，自汗头眩，虚极，或寒或热，用补涩之药不效，其脉浮软而散，盖非虚也，亦非房室过度，此无他，心有所睹，因有所慕，意有所乐，欲想方兴，不遂所欲，而致斯疾，既以药补且固，不效，将何以治之？缘心有爱则神不归，意有想则志不宁，当先和营卫，营卫和则心安。次调其脾，脾气和则志舍定。心肾交媾，精神内守，其病自愈。其法用人参三钱，当归一钱，洗焙为末，作三服，糯米饮调下，服毕自汗出而寒热退。

&emsp;&emsp;若头眩未除，用川芎三钱，人参一钱，焙为末，作三服，沸汤调下。头眩瘥而精不禁者，用芍药半两，丁香三钱，木香三钱，锉散，每服用生姜五片，枣二枚，以水同煎，空心服。即心安神定，精固神悦。

&emsp;&emsp;小菟丝丸（固三五） 家韭子丸（固三四） 五君子煎（新热六） 人参丸（补百五） 归脾汤（补三二） 大厘清饮（新寒五） 菟丝煎（新固三） 寿脾煎（新热十六） 小厘清饮（新和十）远志丸（补百十三） 固精丸（固三十） 苓术菟丝丸（新固五） 秘元煎（新固一） 秘真丹（固二五） 金锁思仙丹（固十九） 固阴煎（新固二） 二阴煎（新补十） 金锁正元丹（固十八）左归丸（新补四） 右归丸（新补五） 补中益气汤（补三十） 五福饮（新补六） 八物汤（补十九） 十全大补汤（补二十） 六味丸（补百二十） 八味丸（补一二一） 天王补心丹（补百八）益志汤（热一六五） 《经验》猪肚丸（固四十） 逍遥散（补九二） 四物汤（补八） 辰砂妙香散（固十五） 安神丸（寒一四二） 温胆汤（和一五三） 柏子养心丸（补百十一） 威喜丸（固四五） 导赤散（寒一二二） 清心莲子饮（寒三二） 猪苓丸（因四八） 四苓散（和一八七）萆厘清饮（热一六四） 神芎丸（攻七二）

&emsp;&emsp;还少丹（补一三五） 心肾丸（补百十二） 枸杞子丸（补一四二） 金樱膏（补百） 安肾丸（热一六六 精寒不禁） 小安肾丸（热一六七 阴虚梦遗） 玉锁丹（固二一 不禁） 金锁丹（固十七） 金锁匙丹（固二十 鬼交梦遗） 固真散（固二八 暖下元） 三仙丸（固四一 遗滑） 金樱丸（固二四） 固真丸（固二七 久滑） 九龙丸（固四二） 水陆二仙丹（固二三）韭子丸（固三三 虚寒漏精） 茯菟丸（固三八 思虑伤精） 王荆公妙香散（固十六 安神固精）

