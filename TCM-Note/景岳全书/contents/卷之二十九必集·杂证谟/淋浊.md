## 淋浊


&emsp;&emsp;《至真要大论》曰∶诸转反戾，水液混浊，皆属于热。太阳之胜，阴中乃疡，隐曲不利，互引阴股。

&emsp;&emsp;《痿论》曰∶思想无穷，所愿不得，意淫于外，入房太甚，宗筋弛纵，发为筋痿，及为白淫。

&emsp;&emsp;《口问篇》曰∶中气不足，溲便为之变。

&emsp;&emsp;《五癃津液别篇》曰∶阴阳不和，则使液溢而下流于阴，髓液皆减而下，下过度则虚，虚故腰背痛而胫酸。

&emsp;&emsp;《气厥论》曰∶胞移热于膀胱，则癃溺血。

&emsp;&emsp;《评热病论》曰∶小便黄者，少腹中有热也。

&emsp;&emsp;《玉机真藏论》曰∶冬脉不及，则令人少腹满，小便变。

&emsp;&emsp;《经脉别论》曰∶饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。

&emsp;&emsp;便浊证有赤白之分，有精溺之辩。凡赤者多由于火，白者寒热俱有之。由精而为浊者，其动在心肾。由溺而为浊者，其病在膀胱、肝、脾。

&emsp;&emsp;赤浊之证，有溺之赤色者，有带血而赤者。若见鲜血，则当从血证门溺血条下治之。若溺之黄赤者，此固多有火证，然必赤而痛涩，及别有火脉火证，方可以火证赤浊论治。

&emsp;&emsp;若或以劳倦过伤，或以久病，或以酒色耗伤真阴，或以素服清凉等药，愈服愈赤，愈见短少，而且无痛涩等证者，此系水亏液涸，全非赤浊之比。经曰∶中气不足，溲便为之变，即此类也。但当温补下元，使之气化，水必自清，切不可因小便黄赤，一概皆从火治。

&emsp;&emsp;白浊证，有浊在溺者，其色白如泔浆。凡肥甘酒醴，辛热炙爆之物，用之过当，皆能致浊。此湿热之由内生者也。又有炎热湿蒸，主客时令之气，侵及脏腑者，亦能致浊，此湿热之由外入者也。然自外而入者，少。自内而生者，多。总之，必有热证热脉，方是火证。清去其火，则浊无不愈矣。有浊在精者，必由相火妄动，淫欲逆精，以致精离其位，不能闭藏，则源流相继，淫溢而下，移热膀胱，则溺孔涩痛，清浊并至，此皆白浊之因热证也。及其久也，则有脾气下陷，土不制湿，而水道不清者，有相火已杀，心肾不交，精滑不固，而遗浊不止者，此皆白浊之无热证也。有热者，当辩心肾而清之；无热者，当求脾肾而固之、举之。治浊之法无出此矣。

&emsp;&emsp;淋之为病，小便痛涩滴沥，欲去不去，欲止不止者是也。是亦便浊之类，而实浊之甚者。但浊出于暂，而久而不已，则为淋证。其证则或有流如膏液者，或出如砂石而痛不可当者，或有如筋条者，或时为溺血、血条者，此淋之与浊诚有不同。故严氏有五淋之辩，曰气、石、血、膏、劳也。气淋为病，小便涩，常有余沥。石淋，茎中痛，溺如砂石，不得卒出。

&emsp;&emsp;膏淋，溺如膏出。劳淋，劳倦即发，痛引气冲。血淋，遇热即发，甚则溺血，候其鼻头色黄者，小便难也。大抵此证，多由心肾不交，积蕴热毒，或酒后房劳，服食燥热，七情郁结所致。此严氏之说，固已尽之，然淋之初病，则无不由乎热剧，无容辩矣。但有久服寒凉而不愈者，又有淋久不止，及痛涩皆去，而膏液不已，淋如白浊者，此惟中气下陷，及命门不固之证也。故必以脉以证，而察其为寒、为热、为虚，庶乎治不致误。

&emsp;&emsp;一、热蓄膀胱，溺赤热甚，而或痛或涩者，必当专去其火，宜先用抽薪饮、大厘清饮、七正散之类主之。若小水不利，而烦热难解者，惟绿豆饮为最妙。若兼大便燥结者，宜八正散主之。若微热不甚，或热势稍退者，宜加减一阴煎，或导赤散、火府丹、清心莲子饮之类主之。若小水不利者，宜清肺饮子主之。

&emsp;&emsp;溺白证。凡如泔如浆者，亦多属膀胱水道之热，宜导赤散、徙薪饮之类以清之。若无内热而溺白者，多由饮食湿滞，宜小厘清饮，或苓术二陈汤减去干姜以燥之利之。大都湿在肠胃，或在膀胱者，宜二陈汤，或半夏丸，或固元丹之类，皆可择用。若胞气不固，而液浊不清者，此亦败精之属也，宜秘元煎或水陆二仙丹以固之。

&emsp;&emsp;浊在精分者，必因相火妄动，或逆精而然，以致精溺并至。若兼涩痛之甚者，亦宜抽薪饮、大厘清饮之类，先去其火，然后再安精气。及其稍久，痛涩俱去，而惟精浊不止者，当用宁心固肾等剂，宜秘元煎、菟丝煎，或人参丸、定志丸、心虚白浊歌之类主之。

&emsp;&emsp;命门虚寒，阳气不固，则精浊时见，而久不能愈者，但当培补命门，宜右归丸、益志汤、石刻安肾丸、八味地黄丸之类主之。若虚本不甚，而胞气微寒不摄者，宜萆 厘清饮主之。

&emsp;&emsp;治淋之法，大都与治浊相同，凡热者宜清，涩者宜利，下陷者宜升提，虚者宜补，阳气不固者宜温补命门，但当以前法通用，无他技也。

&emsp;&emsp;血淋证，若在男子，则凡便血不痛者，即为溺血；血来而痛者，即曰血淋，然无非逆血证耳。治法具详血证门。惟妇人之血淋，则多由冲任经脉之病，大与男子者不同，妇人门另有正条。

&emsp;&emsp;河间曰∶小便混浊，皆属于热。如夏月天气热则水液混浊，冬月天气寒则水清洁，水体清而火体浊故也，如清水火煎自浊。

&emsp;&emsp;东垣曰∶淋证当分在气在血而治之，以渴与不渴为辩。如渴而小便不利，热在上焦气分，肺金主之。宜用淡渗之药，以茯苓、泽泻、琥珀、灯心、通草、车前、瞿麦、 蓄之类，而清肺金之气，泻其火，以滋水之上源也。不渴而小便不利者，热在下焦血分，肾与膀胱主之。宜用气味俱阴之药，如知母、黄柏、滋肾丸是也。除其热，泄其闭塞，以滋膀胱肾水之下元也。

&emsp;&emsp;丹溪曰∶淋虽有五，皆属于热，治宜解热利水，以山栀子之类。不可发汗，汗之必便血。

&emsp;&emsp;又曰∶浊主湿热。有痰，有虚，赤属血，白属气。大率皆是湿痰流注，宜燥中宫之湿，用二陈加苍术、白术，燥去其湿。去热宜黄柏、青黛、滑石、山栀。痰盛者，以二陈加南星、蛤粉、神曲糊丸，青黛为衣。虚劳者，不宜峻用寒凉，当用补阴滋肾气。胃弱者，兼用人参，以柴胡、升麻升其胃中之气。

&emsp;&emsp;附录云∶人之五脏六腑俱各有精，然肾为藏精之府，而听命乎心。贵乎水火升降，精气内持。若调摄失宜，思虑不节，嗜欲过度，水火不交，精元失守，由是而为赤白浊之患。赤浊是心虚有热，因思虑得之。白浊肾虚有寒，过于淫欲而得之。其状漩白如油，光彩不定，漩脚澄下，凝如膏糊。治法∶赤者，当清心调气。白者，温补下元。又须清上，使水火既济，阴阳叶和，精气自固矣。

&emsp;&emsp;薛立斋曰∶按前证脾肺虚热者，用补中益气汤送六味丸。肺肾虚热者，用黄芩清肺饮送六味丸。肝肾虚热者，用加味逍遥散送六味丸。劳伤心肾者，清心莲子饮。郁结伤脾者，归脾汤。若郁怒伤肝脾者，加味逍遥散。若心肾虚弱者，小温金散。若思虑伤心肾者，茯菟丸。梦遗、精滑、赤白二浊，治法当互参用之。

&emsp;&emsp;徐东皋曰∶淋证初作者，主于实热，当利之，八正散之属是也。既利之而不愈，久久而气下陷者，虚也，宜升其气，气升而水自下。升而不愈，必用吐法，吐之而气自升也。痰多者，用二陈汤，先服后吐。痰气闭塞者，用二陈汤加木通、香附探吐。

&emsp;&emsp;赵氏曰∶肝主小便，若肝经血虚，用四物、山栀。若小便涩滞，或茎中作痛，属肝经湿热，用龙胆泻肝汤。若小便频数，或劳而益甚，属脾气虚弱，用补中益气汤加山药、五味。

&emsp;&emsp;若小便无度，或淋沥不禁，乃阴挺痿痹也，用六味地黄丸。若小便涩滞，或补而益甚，乃膀胱结热也，用五淋散。若脾肺燥热，不能化生者，黄芩清肺汤。膀胱阴虚，阳无所生者，滋肾丸。膀胱阳虚，阴无所化者，六味丸。若阴痿思色，精不出，茎道涩痛如淋，用加减八味丸料加车前、牛膝。若老人精竭复耗，大小便牵痛如淋，亦用前法温之。如不应，急加附子，多有生者。

&emsp;&emsp;大厘清饮（新寒五） 小厘清饮（新和十） 小温金散（固四三） 抽薪饮（新寒三） 徙薪饮（新寒四） 加减一阴煎（新补九） 七正散（寒百十六） 八正散（寒百十五） 清心莲子饮（寒三二） 导赤散（寒一二二） 火府丹（寒百二十） 苓术二陈煎（新和四） 绿豆饮（新寒十四）五淋散（寒百十七） 水陆二仙丹（固二三） 四物汤（补八） 清肺饮子（和一五三） 萆 分清饮（热一六四） 二陈汤（和一） 滋肾丸（寒一六三） 心虚白浊歌（补百一） 六味丸（补百二十） 八味丸（补一二一） 黄芩清肺饮（寒三八） 右归丸（新补五） 半夏丸（和三五二）补中益气汤（补三十） 归脾汤（补三二） 益智汤（热一六五） 加减八味丸（补一二二） 人参丸（补百五） 菟丝煎（新固三） 加味逍遥散（补九三） 定志丸（补百十六） 茯菟丸（固三八）石刻安肾丸（热一六八） 秘元煎（新固一） 固元丹（固三一） 龙胆泻肝汤（寒六三）

&emsp;&emsp;还少丹（补一三五） 金樱膏（补百 虚带浊） 人参固本丸（补百六） 琥珀散（和三四七气虚淋浊） 地髓汤（和三四五 淋痛） 海金砂散（寒一七二 膏淋） 五淋散（寒百十七热淋） 牛膝汤（寒一二五 砂淋） 《直指》黄芩汤（寒百七 心肺热） 秘真丹（固二五）五子丸（固四六 浊） 莲子六一散（固四四 赤浊） 锁精丸（固二六 带浊） 威喜丸（固四五） 家韭子丸（固三四 阳虚久浊） 固精丸（固二九 虚滑带浊）

