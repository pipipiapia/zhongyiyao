## 喘促


&emsp;&emsp;《至真要大论》曰∶诸气 郁，皆属于肺。诸痿喘呕，皆属于上。诸逆冲上，皆属于火。

&emsp;&emsp;《脉解篇》曰∶阳明所谓上喘而为水者，阴气下而复上，上则邪客于脏腑间，故为水也。少阴所谓呕咳上气喘者，阴气在下，阳气在上，诸阳气浮，无所根据从，故呕咳上气喘也。

&emsp;&emsp;《阴阳别论》曰∶二阳之病发心脾，其传为息贲者，不治。阴争于内，阳扰于外，魄汗未藏，四逆而起，起则熏肺，使人喘鸣。

&emsp;&emsp;《大奇论》曰∶肺之雍，喘而两 满。

&emsp;&emsp;《太阴阳明论》曰∶犯贼风虚邪者，阳受之。阳受之则入六腑，入六腑则身热不时卧，上为喘呼。

&emsp;&emsp;《痹论》曰∶心痹者，脉不通，烦则心下鼓，暴上气而喘。肺痹者，烦满喘而呕。淫气喘息，痹聚在肺。肠痹者，数饮而不得出，中气喘争。

&emsp;&emsp;《阳明脉解篇》曰∶阳明厥则喘而惋，惋则恶人。帝曰∶或喘而死者，或喘而生者何也？岐伯曰∶厥逆连脏则死，连经则生。

&emsp;&emsp;《脉要精微论》曰∶肝脉，若搏，因血在胁下，令人喘逆。

&emsp;&emsp;《逆调论》曰∶夫不得卧，卧则喘者，是水气之客也。夫水者，循精液而流也。肾者水脏，主津液，主卧与喘也。

&emsp;&emsp;《示从容论》曰∶喘咳者，是水气并阳明也。

&emsp;&emsp;《玉机真藏论》曰∶秋脉不及，则令人喘，呼吸少气而咳，上气见血，下闻病音。

&emsp;&emsp;《举痛论》曰∶劳则喘息汗出，外内皆越，故气耗矣。寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。

&emsp;&emsp;《刺禁论》曰∶刺缺盆中内陷，气泄，令人喘咳逆。

&emsp;&emsp;《五邪篇》曰∶邪在肺，则病皮肤痛，寒热，上气喘，咳动肩背。

&emsp;&emsp;《缪刺论》曰∶邪客于手阳明之络，令人气满胸中，喘息而支 ，胸中热。

&emsp;&emsp;《经脉别论》曰∶夜行则喘出于肾，淫气病肺。有所堕恐，喘出于肝，淫气害脾。有所惊恐，喘出于肺，淫气伤心。度水跌仆，喘出于肾与骨，当是之时，勇者气行则已，怯者则着而为病也。太阳脏独至，厥喘虚气逆，是阴不足阳有余也。

&emsp;&emsp;《平人气象论》曰∶颈脉动喘疾咳，曰水。

&emsp;&emsp;《经脉篇》曰∶肺手太阴也，是动则病肺胀满，膨膨而喘咳。肾足少阴也，是动则病饥不欲食，咳唾则有血，喝喝而喘。

&emsp;&emsp;《藏气法时论》曰∶肺病者，喘咳逆气，肩背痛，汗出。肾病者，腹大胫肿，喘咳身重。

&emsp;&emsp;《调经论》曰∶气有余则喘咳上气，不足则息利少气。

&emsp;&emsp;《水热穴论》曰∶故水病下为 肿大腹，上为喘呼，不得卧者，标本俱病，故肺为喘呼，肾为水肿，肺为逆不得卧。

&emsp;&emsp;《热病篇》曰∶热病已得汗出，而脉尚躁，喘且复热，喘甚者死。

&emsp;&emsp;气喘之病，最为危候，治失其要，鲜不误人，欲辩之者，亦惟二证而已。所谓二证者，一曰实喘，一曰虚喘也。此二证相反，不可混也。然则何以辩之？盖实喘者有邪，邪气实也；虚喘者无邪，元气虚也。实喘者气长而有余，虚喘者气短而不续。实喘者胸胀气粗，声高息涌，膨膨然若不能容，惟呼出为快也；虚喘者慌张气怯，声低息短，惶惶然若气欲断，提之若不能升，吞之若不相及，劳动则甚，而惟急促似喘，但得引长一息为快也。此其一为真喘，一为似喘，真喘者其责在肺，似喘者其责在肾。何也？盖肺为气之主，肾为气之根。肺主皮毛而居上焦，故邪气犯之，则上焦气壅而为喘，气之壅滞者，宜清宜破也。肾主精髓而在下焦，若真阴亏损，精不化气，则下不上交而为促，促者断之基也，气既短促，而再加消散，如压卵矣。且气盛有邪之脉，必滑数有力，而气虚无邪之脉，必微弱无神，此脉候之有不同也。其有外见浮洪，或芤大至极，而稍按即无者，此正无根之脉也。或往来弦甚而极大极数，全无和缓者，此正胃气之败也，俱为大虚之候。但脉之微弱者，其真虚易知，而脉之浮空弦搏者，其假实难辩，然而轻重之分，亦惟于此而可察矣。盖其微弱者，犹顺而易医，浮空者，最险而多变，若弦强之甚，则为真藏，真藏已见，不可为也。

&emsp;&emsp;凡虚喘之证，无非由气虚耳。气虚之喘，十居七八，但察其外无风邪，内无实热而喘者，即皆虚喘之证。若脾肺气虚者，不过在中上二焦，化源未亏，其病犹浅。若肝肾气虚，则病出下焦而本末俱病，其病则深，此当速救其根以接助真气，庶可回生也。其有病久而加以喘者，或久服消痰散气等剂而反加喘者，或上为喘咳而下为泄泻者，或妇人产后亡血过多，则营气暴竭，孤阳无根据而为喘者，此名孤阳绝阴，剥极之候，已为难治，更毋蹈剥庐之戒也。

&emsp;&emsp;虚喘证，其人别无风寒咳嗽等疾，而忽见气短似喘，或但经微劳，或饥时即见喘促，或于精泄之后，或于大汗之后，或于大小便之后，或大病之后，或妇人月期之后而喘促愈甚，或气道噎塞，上下若不相续，势剧垂危者，但察其表里无邪，脉息微弱无力，而诸病若此，悉宜以贞元饮主之，加减如本方，其效如神。此外如小营煎、大营煎、大补元煎之类，俱可择用。经曰∶肝苦急，急食甘以缓之，即此之类。若大便溏泄兼下寒者，宜右归饮、右归丸、圣术煎之类主之。

&emsp;&emsp;脾肺气虚，上焦微热微渴而作喘者，宜生脉散主之。或但以气虚而无热者，惟独参汤为宜。若火烁肺金，上焦热甚，烦渴多汗，气虚作喘者，宜人参白虎汤主之。若火在阴分，宜玉女煎主之，然惟夏月或有此证。若阴虚，自小腹火气上冲而喘者，宜补阴降火，以六味地黄汤加黄柏、知母之类主之。

&emsp;&emsp;水病为喘者，以肾邪干肺也。然水不能化而子病及母，使非精气之败，何以至此，此其虚者十九，而间乎虚中挟实，则或有之耳。故凡治水喘者，不宜妄用攻击之药，当求肿胀门诸法治之，肿退而喘自定矣。古法治心下有水气上乘于肺，喘而不得卧者，以《直指》神秘汤主之。但此汤性用多主气分，若水因气滞者用之则可，若水因气虚者，必当以加减金匮肾气汤之类主之。

&emsp;&emsp;老弱人久病气虚发喘者，但当以养肺为主。凡阴胜者宜温养之，如人参、当归、姜、桂、甘草，或加以 、术之属。阳胜者宜滋养之，如人参、熟地、麦冬、阿胶、五味子、梨浆、牛乳之属。

&emsp;&emsp;关格之证为喘者，如《六节藏象论》曰∶人迎四盛已上为格阳，寸口四盛已上为关阴，人迎与寸口俱盛四倍已上为关格。此关格之证以脉言，不以病言也。今人之患此者颇多，而人多不知，且近时察脉者不论人迎，惟在寸口，但其两手之脉浮弦至极，大至四倍已上者，便是此证，其病必虚里跳动而气喘不已。此之喘状，多无咳嗽，但觉胸膈舂舂，似胀非胀，似短非短，微劳则喘甚，多言亦喘甚，甚至通身振振，慌张不宁。此必情欲伤阴，以致元气无根，孤阳离剧之候也，多不可治。方论详关格门。

&emsp;&emsp;凡病喘促，但察其脉息微弱细涩者，必阴中之阳虚也；或浮大弦芤按之空虚者，必阳中之阴虚也。大凡喘急不得卧而脉见如此者，皆元气大虚，去死不远之候，若妄加消伐，必增剧而危，若用苦寒或攻下之，无不即死。

&emsp;&emsp;一、实喘之证，以邪实在肺也，肺之实邪，非风寒则火邪耳。盖风寒之邪，必受自皮毛，所以入肺而为喘，火之炽盛，金必受伤，故亦以病肺而为喘。治风寒之实喘，宜以温散；治火热之实喘，治以寒凉。又有痰喘之说，前人皆曰治痰，不知痰岂能喘，而必有所以生痰者，此当求其本而治之。

&emsp;&emsp;凡风寒外感，邪实于肺而咳喘并行者，宜六安煎加细辛或苏叶主之。若冬月风寒感甚者，于本方加麻黄亦可，或用小青龙汤、华盖散、三拗汤之类主之。

&emsp;&emsp;外有风寒，内兼微火而喘者，宜黄芩半夏汤主之。若兼阳明火盛而以寒包热者，宜凉而兼散，以大青龙汤，或五虎汤、越婢加半夏汤之类主之。

&emsp;&emsp;外无风寒而惟火盛作喘，或虽有微寒而所重在火者，宜桑白皮汤，或抽薪饮之类主之。

&emsp;&emsp;痰盛作喘者，虽宜治痰，如二陈汤、六安煎、导痰汤、千缗汤、滚痰丸、抱龙丸之类，皆可治实痰之喘也；六君子汤、金水六君煎之类，皆可治虚痰之喘也。然痰之为病，亦惟为病之标耳，犹必有生痰之本，故凡痰因火动者，必须先治其火；痰因寒生者，必须先治其寒。至于或因气逆，或因风邪，或因湿滞，或因脾肾虚弱，有一于此，皆能生痰，使欲治痰而不治其所以痰，则痰终不能治，而喘何以愈哉。

&emsp;&emsp;气分受邪，上焦气实作喘，或怒气郁结伤肝，而人壮力强，胀满脉实者，但破其气而喘自愈，宜廓清饮、四磨饮、四七汤、萝卜子汤、苏子降气汤之类主之；或阳明气秘不通而胀满者，可微利之。

&emsp;&emsp;喘有夙根，遇寒即发，或遇劳即发者，亦名哮喘，未发时以扶正气为主，既发时以攻邪气为主。扶正气者，须辩阴阳，阴虚者补其阴，阳虚者补其阳。攻邪气者，须分微甚，或散其风，或温其寒，或清其痰火。然发久者气无不虚，故于消散中宜酌加温补，或于温补中宜量加消散。此等证候，当KT KT 以元气为念，必使元气渐充，庶可望其渐愈，若攻之太过，未有不致日甚而危者。

&emsp;&emsp;东垣曰∶华佗云盛而为喘，减而为枯；故《活人》亦云∶发喘者气有余也。凡看文本，须要会得本意，盛而为喘者，非肺气盛也，喘为肺气有余者，亦非气有余也；气盛当认作气衰，有余当认作不足。肺气果盛，又为有余，则当清肃下行而不喘，以其火入于肺，衰与不足而为喘焉。故言盛者，非言肺气盛也，言肺中之火盛也；言有余者，非言肺气有余也，言肺中之火有余也。故泻肺以苦寒之剂，非泻肺也，泻肺中之火，实补肺气也，用者不可不知。

&emsp;&emsp;丹溪曰∶喘急者，气为火所郁而为，痰在肺胃间也。有痰者，有火炎者，有阴虚自小腹下起而上逆者，有气虚而致气短者，有水气乘肺者，有肺虚挟寒而喘者，有肺实挟热而喘者，有惊忧气郁肺胀而喘者，有胃络不和而喘者，有肾气虚损而喘者。虽然，未有不由痰火内郁，风寒外束而致之者也。

&emsp;&emsp;璇玑、气海、膻中、期门。

&emsp;&emsp;背中骨节第七椎下穴，灸三壮，喘气立已，神效。

&emsp;&emsp;贞元饮（新补十九） 六安煎（新和二） 大补元煎（新补一） 大营煎（新补十四） 小营煎（新补十五） 六君子汤（补五） 右归饮（新补三） 右归丸（新补五） 大青龙汤（散七） 独参汤（补三五） 神秘汤（和一三八） 小青龙汤（散八） 圣术煎（新热二五） 生脉散（补五六）玉女煎（新寒十二） 萝卜子汤（和一三九） 二陈汤（和一） 千缗汤（和九五） 桑白皮汤（寒五二） 六味地黄汤（补百二十） 抱龙丸（小八五） 导痰汤（和九一） 廓清饮（新和十三）金水六君煎（新和一） 四七汤（和九七） 四磨饮（和五二） 《金匮》肾气丸（补一二四） 五虎汤（和一三六） 三拗汤（散七八） 人参白虎汤（寒三） 华盖散（散七九） 滚痰丸（攻七七）苏子降气汤（和四一） 黄芩半夏汤（散五十） 越婢加半夏汤（散九十）

&emsp;&emsp;参附汤（补三七） 五味子汤（补五七 喘渴） 十全大补汤（补二十 虚喘） 蜜酥煎（补六五） 百合汤（和一三五 浮肿作喘） 人参胡桃汤（补五九 喘不得卧） 苏子煎（和一四一润肺喘） 定喘汤（和一三三 风寒喘） 人参定喘汤（和一三四 寒邪咳喘） 黄栝蒌丸（和百十八 痰喘） 神秘汤（和一三八 水气喘） 苏陈九宝汤（散八五 哮喘） 泻白散（寒四二肺火） 双玉散（寒七一 火喘） 安眠散（固七 喘不止） 葶苈大枣泻肺汤（和百四十 浮肿喘）

