## 气穴论篇第五十八


&emsp;&emsp;黄帝问曰：余闻气穴三百六十五以应一岁，未知其所，愿卒闻之。

&emsp;&emsp;岐伯稽首再拜对曰：窘乎哉问也？其非精帝，孰能穷其道焉，因请溢意尽言其处。

&emsp;&emsp;帝捧手逡巡而却曰：夫子之开余道也，目未见其处，耳未闻其数，而目已明，耳以聪矣。

&emsp;&emsp;岐伯曰：此所谓精人易语，良马易御也。

&emsp;&emsp;帝曰：余非精人之易语也，世言真数开人意，今余所访问者真数，发蒙解惑，未足以论也。然余愿闻夫子溢志尽言其处，令解其意，请藏之金匮，不敢复出。

&emsp;&emsp;岐伯再拜而起曰：臣请言之，背与心相控而痛，所治天突与十椎及上纪。上纪者胃脘也，下纪者关元也。

&emsp;&emsp;背胸邪系阴阳左右如此，其病前后痛涩，胸胁痛而不得息，不得卧、上气、短气、偏痛、脉满起，斜出尻脉，络胸胁，支心贯膈，上肩加天突，斜下肩，交十椎下。

&emsp;&emsp;脏俞五十穴。

&emsp;&emsp;腑俞七十二穴

&emsp;&emsp;热俞五十九穴

&emsp;&emsp;水俞五十七穴

&emsp;&emsp;头上五行，行五，五五二十五穴。

&emsp;&emsp;中（月吕）两傍各五，凡十穴。

&emsp;&emsp;大椎上两傍各一，凡二穴。

&emsp;&emsp;目瞳子浮白二穴。

&emsp;&emsp;两髀厌分中二穴。

&emsp;&emsp;犊鼻二穴。

&emsp;&emsp;耳中多所闻二穴。

&emsp;&emsp;眉本二穴。

&emsp;&emsp;完骨二穴。

&emsp;&emsp;顶中央一穴。

&emsp;&emsp;枕骨二穴。

&emsp;&emsp;上关二穴。

&emsp;&emsp;大迎二穴。

&emsp;&emsp;下关二穴。

&emsp;&emsp;天柱二穴。

&emsp;&emsp;巨虚上下廉四穴。

&emsp;&emsp;曲牙二穴。

&emsp;&emsp;天突一穴。

&emsp;&emsp;天府二穴。

&emsp;&emsp;天牖二穴。

&emsp;&emsp;扶突二穴。

&emsp;&emsp;天窗二穴。

&emsp;&emsp;肩解二穴。

&emsp;&emsp;关元一穴。

&emsp;&emsp;委阳二穴。

&emsp;&emsp;肩贞二穴。

&emsp;&emsp;喑门一穴。

&emsp;&emsp;齐一穴。

&emsp;&emsp;胸俞十二穴。

&emsp;&emsp;背俞二穴。

&emsp;&emsp;膺俞十二穴。

&emsp;&emsp;分肉二穴。

&emsp;&emsp;踝上横二穴。

&emsp;&emsp;阴阳蹻四穴。

&emsp;&emsp;水俞在诸分，热俞在气穴，寒热俞在两骸厌中二穴。

&emsp;&emsp;大禁二十五在天府下五寸。

&emsp;&emsp;凡三百六十五穴，针之所由行也。

&emsp;&emsp;帝曰：余已知气穴之处，游针之居，愿闻孙络溪谷，亦有所应乎？

&emsp;&emsp;岐伯曰：孙络三百六十五穴会，亦以应一岁，以溢奇邪，以通荣卫。荣卫稽留，卫散荣溢，气竭血着。外为发热，内为少气。疾泻无怠，以通荣卫，见而泻之，无问所会。

&emsp;&emsp;帝曰：善。愿闻溪谷之会也。

&emsp;&emsp;岐伯曰：肉之大会为谷，肉之小会为溪，肉分之间，溪谷之会。以行荣卫，以会大气。邪盛气壅，脉热肉败，荣卫不行，必将为脓，内销骨髓，外破大腘。留于节凑，必将为败。积寒留舍，荣卫不居，卷肉缩筋，肋肘不得伸。内为骨痹，外为不仁，命曰不足，大寒留于溪谷也。溪谷三百六十五穴会。亦应一岁。其小痹淫溢，循脉往来，微针所及，与法相同。

&emsp;&emsp;帝乃避左右而起，再拜曰：今日发蒙解惑，藏之金匮，不敢复出。乃藏之金兰之室，署曰气穴所在。

&emsp;&emsp;岐伯曰：孙络之脉别经者，其血盛而当泻者，亦三百六十五脉，并注于络，传注十二络脉，非独十四络脉也，内解泻于中者十脉。

