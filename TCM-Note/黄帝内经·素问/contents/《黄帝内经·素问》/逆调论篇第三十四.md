## 逆调论篇第三十四


&emsp;&emsp;黄帝问曰：人身非常温也，非常热也，为之热而烦满者何也？

&emsp;&emsp;岐伯对曰：阴气少而阳气胜也，故热而烦满也。

&emsp;&emsp;帝曰：人身非衣寒也，中非有寒气也，寒从中生者何？

&emsp;&emsp;岐伯曰：是人多痹气也，阳气少阴气多，故身寒如从水中出。

&emsp;&emsp;帝曰：人有四肢热，逢风寒如炙如火者何也？

&emsp;&emsp;岐伯曰：是人者阴气虚，阳气盛，四肢者阳也，两阳相得而阴气虚少，少水不能灭盛火，而阳独治。独治者不能生长也，独胜而止耳。逢风而如炙如火者，是人当肉烁也。

&emsp;&emsp;帝曰：人有身寒，阳火不能热，厚衣不能温，然不冻栗，是为何病？

&emsp;&emsp;岐伯曰：是人者，素肾气胜，以水为事，太阳气衰，肾脂枯木不长，一水不能胜两火。肾者水也，而生于骨，肾不生，则髓不能满，故寒甚至骨也。所以不能冻栗者，肝一阳也，心二阳也，肾孤脏也，一水不能胜二火，故不能冻栗，病名曰骨痹，是人当挛节也。

&emsp;&emsp;帝曰：人之肉苛者，虽近亦絮，犹尚苛也，是谓何疾？

&emsp;&emsp;岐伯曰：荣气虚，卫气实也，荣气虚则不仁，卫气虚则不用，荣卫俱虚，则不仁且不用，肉如故也。人与志不相有，曰死。

&emsp;&emsp;帝曰：人有逆气不得卧而息有音者，有不得卧而息无音者，有起居如故息有音者，有得卧行而喘者，有不得得卧不能行而喘者，有不得卧卧而喘者，皆何脏使然？愿闻其故。

&emsp;&emsp;岐伯曰：不得卧而息有音者，是阳明之逆也，足三阳者下行，今逆而上行，故息有音也。阳明者，胃脉也，胃者，六腑之海，其气亦下行。阳明逆，不得从其道？故不得卧也。下经曰：胃不和，则卧不安，此之谓也。

&emsp;&emsp;夫起居如故而息有音者，此肺之络脉逆也，络脉不得随经上下，故留经而不行，络脉之病人也微，故起居如故而息有音也。

&emsp;&emsp;夫不得卧，卧则喘者，是水气之客也。夫水者，循津液而流也，肾者水脏主津液，主卧与喘也。

&emsp;&emsp;帝曰：善。

