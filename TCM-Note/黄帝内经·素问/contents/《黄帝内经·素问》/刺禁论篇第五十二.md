## 刺禁论篇第五十二


&emsp;&emsp;黄帝问曰：愿闻禁数？

&emsp;&emsp;岐伯对曰：脏有要害，不可不察。肝生于左，肺藏于右，心部于表，肾治于?，脾为之使，胃为之市。

&emsp;&emsp;膈肓之上，中有父母，七节之傍，中有小心，从之有福，逆之有咎。

&emsp;&emsp;刺中心，一日死。其动为噫。

&emsp;&emsp;刺中肝，五日死。其动为语。

&emsp;&emsp;刺中肾，六日死。其动为嚏。

&emsp;&emsp;刺中肺，三日死。其动为咳。

&emsp;&emsp;刺中脾，十日死。其动为吞。

&emsp;&emsp;刺中胆，一日半死。其动为呕。

&emsp;&emsp;刺跗上中大脉血出不止死。

&emsp;&emsp;刺面中溜脉，不幸为盲。

&emsp;&emsp;刺头中脑户，入脑立死。

&emsp;&emsp;刺舌下中脉太过，血出不止为喑。

&emsp;&emsp;刺足下布络中脉，血不出为肿。

&emsp;&emsp;刺郗中大脉，令人仆脱色。

&emsp;&emsp;刺气街中脉，血不出，为肿鼠仆。

&emsp;&emsp;刺脊间中髓为伛。

&emsp;&emsp;刺乳上，中乳房，为肿根蚀。

&emsp;&emsp;刺缺盆中内陷气泄，令人喘咳逆。

&emsp;&emsp;刺手鱼腹内陷为肿。

&emsp;&emsp;无刺大醉，令人气乱；无刺大怒，令人气逆：无刺大劳人；无刺新饱人；无刺大饥人；无刺大渴人；无刺大惊人。

&emsp;&emsp;刺阴股中大脉，血出不止，死。

&emsp;&emsp;刺客主人内陷中脉，为内漏为聋。

&emsp;&emsp;刺膝膑出液为跛。

&emsp;&emsp;刺臂太阴脉，出血多，立死。

&emsp;&emsp;刺足少阴脉，重虚出血，为舌难以言。

&emsp;&emsp;刺膺中陷中，肺为喘逆仰息。

&emsp;&emsp;刺肘中内陷气归之，为之不屈伸。

&emsp;&emsp;刺阴股下三寸内陷，令人遗溺。

&emsp;&emsp;刺腋下胁间内陷，令人咳。

&emsp;&emsp;刺少腹中膀胱溺出，令人少腹满。

&emsp;&emsp;刺腨肠内陷，为肿。

&emsp;&emsp;刺眶上陷骨中脉，为漏为盲。

&emsp;&emsp;刺关节中液出，不得屈伸。

