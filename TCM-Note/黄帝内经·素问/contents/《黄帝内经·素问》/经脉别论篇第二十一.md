## 经脉别论篇第二十一


&emsp;&emsp;黄帝问曰：人之居处动静勇怯，脉亦为之变乎？

&emsp;&emsp;岐伯对曰：凡人之惊恐恚劳动静，皆为变也。

&emsp;&emsp;是以夜行则喘出于肾，淫气病肺。

&emsp;&emsp;有所堕恐，喘出于肝，淫气害脾。

&emsp;&emsp;有所惊恐，喘出于肺，淫气伤心。

&emsp;&emsp;渡水跌仆，喘出于肾与骨。

&emsp;&emsp;当是之时，勇者气行则已，怯者则着而为病也。

&emsp;&emsp;故曰：诊病之道，观人勇怯，骨肉皮肤，能知其情，以为诊法也。

&emsp;&emsp;故饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。

&emsp;&emsp;故春秋冬夏，四时阴阳，生病起于过用，此为常也。

&emsp;&emsp;食气入胃，散精于肝，淫气于筋。

&emsp;&emsp;食气入胃，浊气归心，淫精于脉。

&emsp;&emsp;脉气流经，经气归于肺，肺朝百脉，输精于皮毛。

&emsp;&emsp;毛脉合精，行气于腑，腑精神明，留于四藏。

&emsp;&emsp;气归于权衡，权衡以平，气口成寸，以决死生。

&emsp;&emsp;饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。合于四时，五脏阴阳，揆度以为常也。

&emsp;&emsp;太阳脏独至，厥喘虚气逆，是阴不足阳有余也。表里当俱泻，取之下俞。

&emsp;&emsp;阳明脏独至，是阳气重并也。当泻阳补阴，取之下俞。

&emsp;&emsp;少阳脏独至，是厥气也。蹻前卒大，取之下俞。

&emsp;&emsp;少阳独至者，一阳之过也。

&emsp;&emsp;太阴脏搏者，用心省真，五脉气少，胃气不平，三阴也。宜治其下俞，补阳泻阴。

&emsp;&emsp;一阳独啸，少阳厥也。阳并于上，四脉争张，气归于肾。宜治其经络；泻阳补阴。

&emsp;&emsp;一阴至，厥阴之治也。真虚（疒肙）心，厥气留薄，发为白汗，调食和药，治在下俞。

&emsp;&emsp;帝曰：太阳脏何象？

&emsp;&emsp;岐伯曰：象三阳而浮也。

&emsp;&emsp;帝曰：少阳脏何象？

&emsp;&emsp;岐伯曰：象一阳也，一阳脏者，滑而不实也。

&emsp;&emsp;帝曰：阳明脏何象？

&emsp;&emsp;岐伯曰：象大浮也。太阴脏搏，言伏鼓也。二阴搏至，肾沉不浮也。

