## 玉版论要篇第十五


&emsp;&emsp;黄帝问曰：余闻揆度奇恒，所指不同，用之奈何？

&emsp;&emsp;岐伯对曰：揆度者，度病之浅深也；奇恒者，言奇病也。请言道之至数，五色脉变，揆度奇恒，道在于一。

&emsp;&emsp;神转不回，回则不转，乃失其机。至数之要，迫近以微，着之玉版，命曰合玉机。

&emsp;&emsp;容色见上下左右，各在其要。其色见浅者，汤液主治，十日已。其见深者，必齐主治，二十一日已。其见大深者，醪酒主治，百日已。色夭面脱不治，百日尽已。

&emsp;&emsp;脉短气绝死，病温虚甚死。

&emsp;&emsp;色见上下左右，各在其要。上为逆，下为从；女子右为逆，左为从；男子左为逆，右为从。易，重阳死，重阴死。

&emsp;&emsp;阴阳反他，治在权衡相夺，奇恒事也，揆度事也。

&emsp;&emsp;搏脉痹躄，寒热之交。脉孤为消气，虚泄为夺血。孤为逆，虚为从。

&emsp;&emsp;行奇恒之法，以太阴始。行所不胜曰逆胜，逆则死。行所胜曰从，从则活。八风四时之胜，终而复始，逆行一过，不可复数，论要毕矣。

