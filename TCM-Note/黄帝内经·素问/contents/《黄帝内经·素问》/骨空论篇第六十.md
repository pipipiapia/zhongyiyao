## 骨空论篇第六十


&emsp;&emsp;黄帝问曰：余闻风者，百病之始也。以针治之奈何？

&emsp;&emsp;岐伯对曰：风从外入，令人振寒汗出，头痛、身重、恶寒。治在风府，调其阴阳，不足则补，有余则泻。

&emsp;&emsp;大风颈项痛，刺风府，风府在上椎。

&emsp;&emsp;大风汗出，灸譩嘻，譩嘻在背下侠脊傍三寸所，压之令病人呼譩嘻，譩嘻应手。

&emsp;&emsp;从风憎风，刺眉头。

&emsp;&emsp;失枕在肩，上横骨间。

&emsp;&emsp;折使榆臂齐肘正灸脊中。

&emsp;&emsp;眇络季胁引少腹而痛胀，刺譩嘻。

&emsp;&emsp;腰痛不可以转摇，急引阴卵，刺八髎与痛上，八髎在腰尻分间。

&emsp;&emsp;鼠瘘寒热，还刺寒府。寒府在附膝外解营。取膝上外者，使之拜；取足心者，使之跪。

&emsp;&emsp;任脉者，起于中极之下，以上毛际，循腹里，上关元，至咽喉，上颐循面入目。

&emsp;&emsp;冲脉者，起于气街，并少阴之经，侠脐上行，至胸中而散。

&emsp;&emsp;任脉为病，男子内结七疝，女子带下瘕聚。

&emsp;&emsp;冲脉为病，逆气里急。

&emsp;&emsp;督脉为病，脊强反折。

&emsp;&emsp;督脉者，起于少腹以下骨中央。女子入系廷孔，其孔溺孔之端也。其络循阴器，合篡间，绕篡后，别绕臀，至少阴与巨阳中络者合，少阴上股内后廉贯脊属肾。

&emsp;&emsp;与太阳起于目内眦，上额交巅，上入络脑，还出别下项，循肩髆内。侠脊抵腰中，入循膂络肾。

&emsp;&emsp;其男子循茎下至篡，与女子等，其少腹直上者，贯脐中央，上贯心，入喉上颐，环唇上系两目之下中央。

&emsp;&emsp;此生病，从少腹上冲心而痛，不得前后，为冲疝，其女子不孕，癃痔、遗溺、嗌干；督脉生病治督脉，治在骨上，甚者在脐下营。

&emsp;&emsp;其上气有音者，治其喉中央，在缺盆中者。

&emsp;&emsp;其病上冲喉者，治其渐，渐者，上侠颐也。

&emsp;&emsp;蹇膝伸不屈，治其楗；坐而膝痛，治其机；立而暑解，治其骸关；膝痛，痛及拇指，治其腘；坐而膝痛如物隐者，治其关；膝痛不可屈伸，治其背内；连（骨行）若折，活阳明中俞髎。若别，治巨阳少阴荥，淫泺胫酸，不能久立，治少阳之维，在外踝上五寸。

&emsp;&emsp;辅骨上横骨下为为楗，侠髋为机，膝解为骸关，侠膝之骨为连骸，骸下为辅，辅上为腘，腘上为关，头横骨为枕。

&emsp;&emsp;水俞五十七穴，尻上五行，行五，伏菟上两行，行五，左右各一行，行五，踝上各一行，行六穴。

&emsp;&emsp;髓空：在脑后三分，在颅际锐骨之下，一在龈基下；一在项后中复骨下；一在脊骨上空，在风府上。脊骨下空，在尻骨下空；数髓空，在面侠鼻；或骨空在口下，当两肩。两髆肩空，在髆中之阳。臂骨空，在臂阳去踝四寸两骨空门间。股骨上空，在股阳出上膝四寸。（骨行）骨空，在辅骨之上端。股际骨空，在毛中动下。尻骨空，在髀骨之后，相去四寸。扁骨有渗理凑无髓孔，易髓无空。

&emsp;&emsp;灸寒热之法，先灸项大椎，以年为壮数；次灸橛骨。以年为壮数。

&emsp;&emsp;视背俞陷者灸之，举臂肩上陷者灸之，两季胁之间灸之，外踝上绝骨之端灸之，足小指次指间灸之，腨下陷脉灸之，外踝后灸之。

&emsp;&emsp;缺盆骨上切之坚痛如筋者灸之，膺中陷骨间灸之，掌束骨下灸之，脐下关元三寸灸之，毛际动脉灸之，膝下三寸分间灸之，足阳明跗上动脉灸之，巅上一灸之。

&emsp;&emsp;犬所啮之处灸之，三壮，即以犬伤病法灸之。

&emsp;&emsp;凡当灸二十九处。

&emsp;&emsp;伤食灸之，不已者，必视其经之过于阳者，数刺其俞而药之。

