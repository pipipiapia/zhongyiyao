## 热论篇第三十一


&emsp;&emsp;黄帝问曰：今夫热病者，皆伤寒之类也，或愈或死，其死皆以六七日之间，其愈皆以十日以上者，何也？不知其解，愿闻其故。

&emsp;&emsp;岐伯对曰：巨阳者，诸阳之属也。其脉连于风府，故为诸阳主气也。人之伤于寒也，则为病热，热虽甚不死，其两感于寒而病者，必不免于死。

&emsp;&emsp;帝曰：愿闻其状。

&emsp;&emsp;岐伯曰：伤寒一日，巨阳受之，故头项痛，腰脊强。

&emsp;&emsp;二日阳明受之。阳明主肉，其脉侠鼻，络于目，故身热目痛而鼻干，不得卧也。

&emsp;&emsp;三日少阳受之，少阳主胆，其脉循胁络于耳，故胸胁痛而耳聋。三阳经络，皆受其病，而未入于脏者，故可汗而已。

&emsp;&emsp;四日太阴受之太阴脉布胃中，络于嗌，故腹满而溢干。

&emsp;&emsp;五日少阴受之。少阴脉贯肾，络于肺，系舌本，故口燥舌干而渴。

&emsp;&emsp;六日厥阴受之。厥阴脉循阴器而络于肝，故烦满而囊缩。

&emsp;&emsp;三阴三阳，五脏六腑皆受病，荣卫不行，五脏不通，则死矣。

&emsp;&emsp;其不两感于寒者，七日巨阳病衰，头痛少愈；八日阳明病衰，身热少愈；九日少阳病衰，耳聋微闻；十日太阴病衰，腹减如故，则思饮食，十一日少阴病衰，渴止不满，一古干已而嚏，十二日厥阴病衰，囊纵，少腹微下，大气皆去，病日已矣。

&emsp;&emsp;帝曰：治之奈何？

&emsp;&emsp;岐伯曰：治之各通其脏脉，病日衰已矣。其未满三日者，可汗而已；其满三日者，可泄而已。

&emsp;&emsp;帝曰：热病可愈，时有所遗者，何也？

&emsp;&emsp;岐伯曰：诸遗者，热甚而强食之，故有所遗也。若此者，皆病已衰而热有所藏，因其谷气相薄，两热相合，故有所遗也。

&emsp;&emsp;帝曰：善。治遗奈何？

&emsp;&emsp;岐伯曰：视其虚实，调其逆从，可使必已矣。

&emsp;&emsp;帝曰：病热当何治之？

&emsp;&emsp;岐伯曰：病热少愈，食肉则复，多食则遗，此其禁也。

&emsp;&emsp;帝曰：其病两感于寒者，其脉应与其病形何如？

&emsp;&emsp;岐伯曰：两感于寒者，病一日则巨阳与少阴俱病，则头痛口干而烦满；二日则阳明与太阴俱病，则腹满身热，不欲食谵言，三日则少阳与厥阴俱病，则耳聋囊缩而厥。水浆不入，不知人，六日死。

&emsp;&emsp;帝曰：五脏已伤，六腑不通，荣卫不行，如是之后，三日乃死，何也？

&emsp;&emsp;岐伯曰：阳明者，十二经脉之长也，其血气盛，故不知人，三日其气乃尽，故死矣。

&emsp;&emsp;凡病伤寒而成温者，先夏至日者，为病温，后夏至日者，为病暑。暑当与汗皆出，勿止。

