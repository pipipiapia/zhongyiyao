## 长刺节论篇第五十五


&emsp;&emsp;刺家不诊，听病者言，在头头疾痛，为藏针之。刺至骨病已，上无伤骨肉及皮，皮者道也。

&emsp;&emsp;阴刺入一，傍四处，治寒热。

&emsp;&emsp;深专者刺大脏，迫脏刺背，背俞也。刺之迫脏，脏会，腹中寒热去而止。与刺之要，发针而浅出血。

&emsp;&emsp;治腐肿者，刺腐上，视痈小大深浅刺。刺大者多血，小者深之，必端内针为故止。

&emsp;&emsp;病在少腹有积，刺皮（骨盾）以下，至少腹而止。刺侠脊两旁四椎间，刺两髂?季胁肋间，导腹中气热下已。

&emsp;&emsp;病在少腹，腹痛不得大小便，病名曰疝，得之寒。刺少腹两股间，刺腰髁骨间，刺而多之，尽灵病已。

&emsp;&emsp;病在筋，筋挛节痛，不可以行，名曰筋痹。刺筋上为故，刺分肉间，不可中骨也。病起筋灵病已止。

&emsp;&emsp;病在肌肤，肌肤尽痛，名曰肌痹，伤于寒湿。刺大分小分，多发针而深之，以热为故，无伤筋骨，伤筋骨，痈发若变。诸分尽热病已止。

&emsp;&emsp;病在骨，骨重不可举，骨髓酸痛，寒气至，名曰骨痹。深者刺无伤脉肉为故。其道大分小分，骨热病已止。

&emsp;&emsp;病在诸阳脉且寒且热，诸分且寒且热，名曰狂。刺之虚脉，视分尽热病已止。

&emsp;&emsp;病初发岁一发，不治月一发，不治月四五发，名曰癫病。刺诸分诸脉。其无寒者，以针调之病止。

&emsp;&emsp;病风且寒且热，灵汗出，一日数过，先刺诸分理络脉，汗出且寒且热，三日一刺，百日而已。

&emsp;&emsp;病大风骨节重，须眉堕，名曰大风，刺肌肉为故。汗出百日，刺骨髓汗出百日，凡二百日须眉生而止针。

