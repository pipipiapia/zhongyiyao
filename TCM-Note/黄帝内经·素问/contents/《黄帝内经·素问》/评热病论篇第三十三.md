## 评热病论篇第三十三


&emsp;&emsp;黄帝问曰：有病温者，汗出辄复热而脉躁疾，不为汗衰，狂言不能食，病名为何？

&emsp;&emsp;岐伯对曰：病名阴阳交，交者死也。

&emsp;&emsp;帝曰：愿闻其说，

&emsp;&emsp;岐伯曰：人所以汗出者，皆生于谷，谷生于精，今邪气交争于骨肉而得汗者，是邪却而精胜也。精胜则当能食而不复热；复热者邪气也，汗者精气也，今汗出而辄复热者，是邪胜也，不能食者，精无俾也。病而留者，其寿可立而倾也。且夫热论曰：汗出而脉尚躁盛者死。今脉不与汗相应，此不胜其病也，其死明矣。狂言者是失志，失志者死，今见三死，不见一生，虽愈必死也。

&emsp;&emsp;帝曰：有病身热汗出烦满，烦满不为汗解，此为何病？

&emsp;&emsp;岐伯曰：汗出而身热者风也，汗出而烦满不解者厥也，病名曰风厥。

&emsp;&emsp;帝曰：愿卒闻之，

&emsp;&emsp;岐伯曰：巨阳主气，故先受邪，少阴与其为表里也，得热则上从之，从之则厥也。

&emsp;&emsp;帝曰：治之奈何？

&emsp;&emsp;岐伯曰：表里刺之，饮之服汤。

&emsp;&emsp;帝曰：劳风为病何如？

&emsp;&emsp;岐伯曰：劳风法在肺下，其为病也，使人强上，瞑视，唾出若涕，恶风而振寒，此为劳风之病。

&emsp;&emsp;帝曰：治之奈何？

&emsp;&emsp;岐伯曰：以救俯仰。巨阳引精者三日，中年者五日，不精者七日，咳出青黄涕，其状如脓，大如弹丸，从口中若鼻中出，不出则伤肺，伤肺则死也。

&emsp;&emsp;帝曰：有病肾风者，面胕庞然，壅害于言，可刺不？

&emsp;&emsp;岐伯曰：虚不当刺，不当刺而刺，后五日其气必至。

&emsp;&emsp;帝曰：其至何如？

&emsp;&emsp;岐伯曰：至必少气时热，时热从胸背上至头，汗出，手热、口干、苦渴、小便黄、目下肿、腹中呜、身重难以行，月事不来，烦而不能食，不能正偃，正偃则咳，病名曰风水，论在刺法中。

&emsp;&emsp;帝曰：愿闻其说。

&emsp;&emsp;岐伯曰：邪之所凑，其气必虚；阴虚者，阳必凑之。故少气时热而汗出也。小便黄者，少腹中有热也。不能正偃者，胃中不和也。正偃则咳甚，上迫肺也。诸有水气者，微肿先见于目下也。

&emsp;&emsp;帝曰：何以言？

&emsp;&emsp;岐伯曰：水者阴也，目下亦阴也，腹者至阴之所居。故水在腹者，必使目下肿也。真气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也，腹中呜者，病本于胃也。薄脾则烦，不能食。食不下者，胃脘隔也。身重难以行者，胃脉在足也。月事不来者，胞脉闭也，胞脉者属心，而络于胞中，今气上迫肺，心气不得下通，故月事不来也。

