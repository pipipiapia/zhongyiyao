## 痹论篇第四十三


&emsp;&emsp;黄帝问曰：痹之安生？

&emsp;&emsp;岐伯对曰：风寒湿三气杂至，合而为痹也。

&emsp;&emsp;其风气胜者为行痹，寒气胜者为痛痹，湿气胜者为着痹也。

&emsp;&emsp;帝曰：其有五者何也？

&emsp;&emsp;岐伯曰：以冬遇此者为骨痹，以春遇此者为筋痹；以夏遇此者为脉痹；以至阴遇此着为肌痹；以秋遇此者为皮痹。

&emsp;&emsp;帝曰：内舍五脏六腑，何气使然？

&emsp;&emsp;岐伯曰：五脏皆有合，病久而不去者，内舍于其合也。故骨痹不已，复感于邪，内会于肾；筋痹不已，复感于邪，内会于肝；脉痹不已，复感于邪，内会于心；肌痹不已，复感于邪，内舍于脾；皮痹不已，复感于邪，内舍于肺；所谓痹者，各以其时重感于风寒湿之气也。

&emsp;&emsp;凡痹之客五脏者，肺痹者，烦满喘而呕。

&emsp;&emsp;心痹者，脉不通，烦则心下鼓，暴上气而喘，噎干善噫，厥气上则恐。

&emsp;&emsp;肝痹者，夜卧则惊，多饮，数小便，上为引如怀。

&emsp;&emsp;肾痹者，善胀，尻以代踵，脊以代头。

&emsp;&emsp;脾痹者，四支解堕，发咳呕汁，上为大塞。

&emsp;&emsp;肠痹者，数饮而出不得，中气喘争，时发飧泄。

&emsp;&emsp;胞痹者，少腹膀胱按之内痛，若沃以汤，涩于小便，上为清涕。

&emsp;&emsp;阴气者，静则神藏，躁则消亡。

&emsp;&emsp;饮食自倍，肠胃乃伤。

&emsp;&emsp;淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。诸痹不已，亦益内也。其风气胜者，其人易已也。

&emsp;&emsp;帝曰：痹，其时有死者，或疼久者，或易已者，其何故也？

&emsp;&emsp;岐伯曰：其入脏者死，其留连筋骨问者疼久，其留皮肤间者易已。

&emsp;&emsp;帝曰：其客于六腑者何也？

&emsp;&emsp;岐伯曰：此亦其食饮居处，为其病本也。六腑亦各有俞，风寒湿气中其俞，而食饮应之，循俞而入，各舍其腑也。

&emsp;&emsp;帝曰：以针治之奈何？

&emsp;&emsp;岐伯曰：五脏有俞，六腑有合，循脉之分，各有所发，各随其过，则病瘳也。

&emsp;&emsp;帝曰：荣卫之气，亦令人痹乎？

&emsp;&emsp;岐伯曰：荣者水谷之精气也，和调于五脏，洒陈于六腑，乃能入于脉也。故循脉上下贯五脏，络六腑也。卫者水谷之悍气也。其气慓疾滑利，不能入于脉也。故循皮肤之中，分肉之间，熏于肓膜，散于胸腹，逆其气则病，从其气则愈，不与风寒湿气合，故不为痹。

&emsp;&emsp;帝曰：善。痹或痛、或不仁、或寒、或热、或燥、或湿，其故何也？

&emsp;&emsp;岐伯曰：痛者寒气多也，有寒故痛也。

&emsp;&emsp;其不痛不仁者，病久入深，荣卫之行涩，经络时疏，故不通，皮肤不营，故为不仁。

&emsp;&emsp;其寒者，阳气少，阴气多，与病相益，故寒也。

&emsp;&emsp;其热者，阳气多，阴气少，病气胜，阳遭阴，故为痹热。

&emsp;&emsp;其多汗而濡者，此其逢湿甚也。阳气少，阴气盛，两气相盛，故汗出而濡也。

&emsp;&emsp;帝曰：夫痹之为病，不痛何也？

&emsp;&emsp;岐伯曰：痹在于骨则重；在于脉则血凝而不流；在于筋则屈不伸；在于肉则不仁；在于皮则寒。故具此五者，则不痛也。

&emsp;&emsp;凡痹之类，逢寒则虫，逢热则纵。

&emsp;&emsp;帝曰：善。

