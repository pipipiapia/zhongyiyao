## 咳论篇第三十八


&emsp;&emsp;黄帝问曰：肺之令人咳何也？

&emsp;&emsp;岐伯对曰：五脏六腑皆令人咳，非独肺也。

&emsp;&emsp;帝曰：愿闻其状？

&emsp;&emsp;岐伯曰：皮毛者肺之合也。皮毛先受邪气，邪气以从其合也。其寒饮食人胃，从肺脉上至于肺，则肺寒，肺寒则外内合，邪因而客之，则为肺咳。

&emsp;&emsp;五脏各以其时受病，非其时各传以与之。

&emsp;&emsp;人与天地相参，故五脏各以治时，感于寒则受病，微则为咳，甚者为泄为痛。

&emsp;&emsp;乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。

&emsp;&emsp;帝曰：何以异之？

&emsp;&emsp;岐伯曰：肺咳之状，咳而喘息有音，甚则唾血。

&emsp;&emsp;心咳之状，咳则心痛，喉中介介如梗状，甚则咽肿，喉痹。

&emsp;&emsp;肝咳之状，咳则两胁下痛，甚则不可以转，转则两胠下满。

&emsp;&emsp;脾咳之状，咳则右胁下痛，阴阴引肩背，甚则不可以动，动则咳剧。

&emsp;&emsp;肾咳之状，咳则腰背相引而痛，甚则咳涎。

&emsp;&emsp;帝曰：六腑之咳奈何？安所受病？

&emsp;&emsp;岐伯曰：五脏之久咳，乃移于六腑。

&emsp;&emsp;脾咳不已，则胃受之。胃咳之状，咳而呕，呕甚则长虫出。

&emsp;&emsp;肝咳不已则胆受之，胆咳之状，咳呕胆汁。

&emsp;&emsp;肺咳不已则大肠变之，大肠咳状，咳而遗失。

&emsp;&emsp;心咳不已则小肠受之，小肠咳状，咳而失气，气与咳俱失。

&emsp;&emsp;肾咳不已则膀胱受之，膀胱咳状，咳而遗溺。

&emsp;&emsp;久咳不已则三焦受之，三焦咳状，咳而腹满不欲食饮。

&emsp;&emsp;此皆紧于胃关于肺，使人多涕唾而面浮肿气逆也。

&emsp;&emsp;帝曰：治之奈何？

&emsp;&emsp;岐伯曰：治脏者治其俞，治腑者治其合，浮肿者治其经。

&emsp;&emsp;帝曰：善。

