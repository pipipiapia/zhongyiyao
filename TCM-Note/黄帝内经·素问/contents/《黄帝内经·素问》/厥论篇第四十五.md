## 厥论篇第四十五


&emsp;&emsp;黄帝问曰：厥之寒热者，何也？

&emsp;&emsp;岐伯对曰：阳气衰于下，则为寒厥，阴气衰于下，则为热厥。

&emsp;&emsp;帝曰：热厥之为热也，必起于足下者何也？

&emsp;&emsp;岐伯曰：阳气起于足五指之表。阴脉者，集于足下而聚于足心，故阳气胜则足下热也。

&emsp;&emsp;帝曰：寒厥之为寒也，必从五指而上于膝者，何也？

&emsp;&emsp;岐伯曰：岐伯曰：阴气起于足五指之里，集于膝下而聚于膝上，故阴气胜，则从五趾至膝上寒。其寒也，不从外，皆从内。故阴气胜，则从五趾至膝上寒，其寒也不从外，皆从内。

&emsp;&emsp;帝曰：寒厥何失而然也？

&emsp;&emsp;岐伯曰：前阴者，宗筋之所聚，太阴阳明之所合也。春夏则阳气多而阴气少，秋冬则阴气盛而阳气衰；此人者质壮，以秋冬夺于所用，下气上争，不能复，精气溢下，邪气因从之而上也。气因于中，阳气衰，不能渗营其经络，阳气日损，阴气独在，故手足为之寒也。

&emsp;&emsp;帝曰：热厥何如而然也？

&emsp;&emsp;岐伯曰：酒入于胃，则络脉满而经脉虚，脾主为胃行其津液者也。阴气虚则阳气入，阳气入则胃不和，胃不和，则精气竭，精气竭，则不营其四肢也。此人必数醉若饱，以入房，气聚于脾中不得散，酒气与谷气相薄，热盛于中，故热遍于身，内热而溺赤也。夫酒气盛而慓悍，肾气有衰，阳气独胜，故手足为之热也。

&emsp;&emsp;帝曰：厥或令人腹满，或令人暴不和人，或至半日远至一日，乃知人者何也？

&emsp;&emsp;岐伯曰：阴气盛于上则下虚，下虚则腹胀满，阳气盛于上，则下气重上，而邪气逆，逆则阳气乱，阳气乱，则不知人也。

&emsp;&emsp;帝曰：善。愿闻六经脉之厥状病能也。

&emsp;&emsp;岐伯曰：巨阳之厥，则肿首头重，足不能行，发为眴仆。

&emsp;&emsp;阳明之厥，则癫疾欲走呼，腹满不得卧，面赤而热，妄见而妄言。

&emsp;&emsp;少阳之厥，则暴聋颊肿而热，胁痛，（骨行）不可以运。

&emsp;&emsp;太阴之厥，则腹满（月真）胀，后不利，不欲食，食则呕，不得卧。

&emsp;&emsp;少阴之厥，则口干溺赤，腹满心痛。

&emsp;&emsp;厥阴之厥，则少腹肿痛，腹痛，泾溲不利，好卧，屈膝、阴缩肿，（骨行）内热。

&emsp;&emsp;盛则泻之；虚则补之；不盛不虚，以经取之。

&emsp;&emsp;太阴厥逆，（骨行）急挛，心痛引腹，治主病者。

&emsp;&emsp;少阴厥逆，虚满呕变，下泄清，治主病者。

&emsp;&emsp;厥阴厥逆，挛腰痛虚满，前闭谵言，治主病者。

&emsp;&emsp;三阴俱逆，不得前后，使人手足寒，三日死。

&emsp;&emsp;太阳厥逆，僵仆、呕血、善衄、治主病者。

&emsp;&emsp;少阳厥逆，机关不利，机关不利者，腰不可以行，项不可以顾，发肠痈不可治，惊者死。

&emsp;&emsp;阳明厥逆，喘咳身热，善惊、衄、呕血。

&emsp;&emsp;手太阴厥逆，虚满而咳，善呕沫，治主病者。

&emsp;&emsp;手心主少阴厥逆，心痛引喉，身热死，不可治。

&emsp;&emsp;手太阳厥逆，耳聋泣出，项不可以顾，腰不可以俛仰。治主病者。

&emsp;&emsp;手阳明少阳厥逆，发喉痹、噎肿、痉、治主病者。

