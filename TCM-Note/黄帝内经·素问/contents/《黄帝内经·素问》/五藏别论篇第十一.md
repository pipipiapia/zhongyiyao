## 五藏别论篇第十一


&emsp;&emsp;黄帝问曰：余闻方士，或以脑髓为脏，或以肠胃为脏，或以为腑。敢问更相反，皆自谓是，不知其道，愿闻其说。

&emsp;&emsp;岐伯对曰：脑、髓、骨、脉、胆、女子胞，此六者，地气之所生也。皆脏于阴而象于地，故藏而不泻，名曰奇恒之府。

&emsp;&emsp;夫胃、大肠、小肠、三焦、膀胱，此五者天气之所生也，其气象天，故泻而不藏。此受五藏浊气，名曰传化之府，此不能久留，输泻者也。

&emsp;&emsp;魄门亦为五脏使，水谷不得久藏。

&emsp;&emsp;所谓五脏者，藏精气而不泻也，故满而不能实。

&emsp;&emsp;六腑者，传化物而不藏，故实而不能满也。所以然者，水谷入口则胃实而肠虚，食下则肠实而胃虚。

&emsp;&emsp;故曰实而不满，满而不实也。

&emsp;&emsp;帝曰：气口何以独为五脏之主？

&emsp;&emsp;岐伯曰：胃者水谷之海，六腑之大源也。五味入口，藏于胃以养五脏气，气口亦太阴也，是以五脏六腑之气味，皆出于胃，变见于气口。故五气入鼻，藏于心肺，心肺有病，而鼻为之不利也。

&emsp;&emsp;凡治病必察其下，适其脉，观其志意，与其病也。

&emsp;&emsp;拘于鬼神者，不可与言至德；恶于针石者，不可与言至巧。病不许治者，病必不治，治之无功矣。

