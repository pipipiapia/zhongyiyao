## 藏气法时论篇第二十二


&emsp;&emsp;黄帝问曰：合人形以法四时五行而治，何如而从，何如而逆？得失之意，愿闻其事。

&emsp;&emsp;岐伯对曰：五行者，金木水火土也。更贵更贱，以知死生，以决成败，而定五脏之气，间甚之时，死生之期也。

&emsp;&emsp;帝曰：愿卒闻之。

&emsp;&emsp;岐伯曰：肝主春，足厥阴少阳主治。其日甲乙。肝苦急，急食甘以缓之。

&emsp;&emsp;心主夏，手少阴太阳主治。其日丙丁。心苦缓，急食酸以收之。

&emsp;&emsp;脾主长夏，足太阴阳明主治。其日戊己。脾苦湿，急食苦以燥之。

&emsp;&emsp;肺主秋，手太阴阳明主治。其日庚辛。肺苦气上逆，急食苦以泄之。

&emsp;&emsp;肾主冬，足少阴太阳主治。其日壬癸。肾苦燥，急食辛以润之，开腠理，致津液通气也。

&emsp;&emsp;病在肝，愈于夏，夏不愈，甚于秋，秋不死，持于冬，起于春。禁当风。

&emsp;&emsp;肝病者，愈在丙丁，丙丁不愈，加于庚辛，庚辛不死，持于壬癸，起于甲乙。

&emsp;&emsp;肝病者，平旦慧，下晡甚，夜半静。

&emsp;&emsp;肝欲散，急食辛以散之，用辛补之，酸泻之。

&emsp;&emsp;病在心，愈在长夏，长夏不愈，甚于冬，冬不死，持于春，起于夏。禁温食热衣。

&emsp;&emsp;心病者，愈在戊己，戊己不愈，加于壬癸，壬癸不死，持于甲乙，起于丙丁。

&emsp;&emsp;心病者，日中慧，夜半甚，平旦静。

&emsp;&emsp;心欲软，急食咸以软之；用咸补之，甘泻之。

&emsp;&emsp;病在脾，愈在秋，秋不愈；甚于春，春不死，持于夏，起于长夏。禁温食饱食，湿地濡衣。

&emsp;&emsp;脾病者愈在庚辛，庚辛不愈，加于甲乙，甲乙不死，持于丙丁，起于戊己。

&emsp;&emsp;脾病者，日昳慧，日出甚，下晡静。

&emsp;&emsp;脾欲缓，急食甘以缓之，用苦泻之，甘补之。

&emsp;&emsp;病在肺，愈于冬。冬不愈，甚于夏，夏不死，持于长夏，起于秋。禁寒饮食，寒衣。

&emsp;&emsp;肺病者，愈在壬癸，壬癸不愈，加于丙丁，丙丁不死，持于戊己，起于庚辛。

&emsp;&emsp;肺病者，下晡慧，日中甚，夜半静。

&emsp;&emsp;肺欲收，急食酸以收之，用酸补之，辛泻之。

&emsp;&emsp;病在肾，愈在春，春不愈，甚于长夏，长夏不死，持于秋，起于冬，禁犯焠（火矣）热食，温炙衣。

&emsp;&emsp;肾病者，愈在甲乙，甲乙不愈，甚于戊己，戊己不死，持于庚辛，起于壬癸。

&emsp;&emsp;肾病者，夜半慧，四季甚，下晡静。

&emsp;&emsp;肾欲坚，急食苦以坚之，用苦补之，咸泻之。

&emsp;&emsp;夫邪气之客于身也。以胜相加，至其所生而愈，至其所不胜而甚，至于所生而持，自得其位而起；必先定五脏之脉，乃可言间甚之时，死生之期也。

&emsp;&emsp;肝病者，两胁下痛引少腹，令人善怒。虚则目（盳盳）无所见，耳无所闻，善恐，如人将补之。

&emsp;&emsp;取其经厥阴与少阳，气逆则头痛。耳聋不聪、颊肿、取血者。

&emsp;&emsp;心病者，胸中痛，胁支满，胁下痛，膺背肩胛间痛，两臂内痛。虚则胸腹大，胁下与腰相引而痛。

&emsp;&emsp;取其经，少阴太阳舌下血者，其变病刺郗中血者。

&emsp;&emsp;脾病者，身重，善饥肉痿，足不收行，善瘈，脚下痛。虚则腹满，肠鸣飧泄，食不化。

&emsp;&emsp;取其经太阴、阳明、少阴血者。

&emsp;&emsp;肺病者，喘咳逆气，肩背痛，汗出，尻阴股膝髀腨胻足皆痛。虚则少气，不能报息，耳聋嗌干。

&emsp;&emsp;取其经，太阴足太阳之外，厥阴内血者。

&emsp;&emsp;肾病者，腹大、胫肿、喘咳身重，寝汗出、憎风。虚则胸中痛，大腹、小腹痛，清厥意不乐。

&emsp;&emsp;取其经少阴太阳血者。

&emsp;&emsp;肝色青，宜食甘。粳米、牛肉、枣、葵皆甘。

&emsp;&emsp;心色赤，宜食酸。小豆、犬肉、李、韭皆酸。

&emsp;&emsp;肺色白，宜食苦。麦、羊肉、杏、薤皆苦。

&emsp;&emsp;脾色黄，宜食咸。大豆、猪肉、栗、藿皆咸。

&emsp;&emsp;肾色黑，宜食辛。黄黍、鸡肉、桃、葱皆辛。

&emsp;&emsp;辛散、酸收、甘缓、苦坚、咸软。毒药攻邪。

&emsp;&emsp;五谷为食。五果为助。五畜为益。五菜为充。

&emsp;&emsp;气味合而服之，以补精益气。

&emsp;&emsp;此五者，有辛、酸、甘、苦、咸，各有所利，或散，或收、或缓、或急、或坚、或软。四时五脏，病随五味所宜也。

