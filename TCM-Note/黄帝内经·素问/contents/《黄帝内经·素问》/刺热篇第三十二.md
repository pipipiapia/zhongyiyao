## 刺热篇第三十二


&emsp;&emsp;肝热病者，小便先黄，腹痛多卧，身热。热争则狂言及惊，胁满痛，手足躁，不得安卧。庚辛甚，甲乙大汗。气逆则庚辛死。刺足厥阴少阳，其逆则头痛员员，脉引冲头也。

&emsp;&emsp;心热病者，先不乐，数日乃热，热争则卒心痛，烦闷善呕，头痛面赤，无汗。壬癸甚，丙丁大汗。气逆则壬癸死，刺手少阴太阳。

&emsp;&emsp;脾热病者，先头重、颊痛、烦心、颜青、欲呕、身热。热争则腰痛，不可用俯仰，腹满泄，两颔痛。甲乙甚，戊己大汗；气逆则甲乙死，刺足太阴阳明。

&emsp;&emsp;肺热病者，先淅然厥起毫毛，恶风寒，舌上黄身热。热争则喘咳，痛走胸膺背，不得大息，头痛不堪，汗出而寒。丙丁甚，庚辛大汗。气逆则丙丁死。刺手太阴阳明，出血如大豆，立已。

&emsp;&emsp;肾热病者，先腰痛胻酸，苦渴数饮身热。热争则项痛而强，胻寒且酸，足下热，不欲言。其逆则项痛，员员淡淡然。戊己甚，壬癸大汗。气逆则戊己死。刺足少阴太阳，诸汗者，至其所胜日汗出也。

&emsp;&emsp;肝热病者，左颊先赤；心热病者，颜先赤；脾热病者，鼻先赤；肺热病者，右颊先赤；肾热病，颐先赤。

&emsp;&emsp;病虽未发，见赤色者刺之，名曰治未病。

&emsp;&emsp;热病从部所起者，至期而已，其刺之反者，三周而已。重逆则死。诸当汗者，至其所胜日，汗大出也。

&emsp;&emsp;诸治热病，以饮之寒水乃刺之，必寒应之，居止寒处，身寒而止也。

&emsp;&emsp;热病先胸胁痛，手足躁，刺足少阳，补足太阴。病甚者为五十九刺。

&emsp;&emsp;热病始手臂病者，刺手阳明太阴而汗出止。

&emsp;&emsp;热病始于头首者，刺项太阳而汗出止。

&emsp;&emsp;热病先身重骨痛、耳聋、好瞑、刺足少阴，病甚为五十九刺。

&emsp;&emsp;热病先眩冒而热，胸胁满，刺足少阴少阳。

&emsp;&emsp;太阳之脉色荣颧骨，热病也。荣未交，曰今且得汗，待时而已。与厥阴脉争见者，死期不过三日。

&emsp;&emsp;其热病内连肾，少阳之脉色也。少阳之脉色荣颊前，热病也。荣未交，曰今且得汗，待时而已。与少阴脉争见者，死期不过三日。

&emsp;&emsp;热病气穴，三椎下间主胸中热，四椎下间主膈中热，五椎下间主肝热，六椎下间主脾热，七椎下间主肾热。荣在骶也，项上三椎陷者中也。

&emsp;&emsp;颊下逆颧为大瘕；下牙车为腹满；颧后为胁痛；颊上者膈上也。

