## 阴阳类论篇第七十九


&emsp;&emsp;孟春始至，黄帝燕坐临观八极，正八风之气，而问雷公曰：阴阳之类，经脉之道，五中所主，何脏最贵。

&emsp;&emsp;雷公对曰：春甲乙青，中主肝，治七十二日，是脉之主时，臣以其脏最贵。

&emsp;&emsp;帝曰：却念上下经，阴阳从容，子所言贵，最其下也。

&emsp;&emsp;雷公至斋七日，旦复侍坐。

&emsp;&emsp;帝曰：三阳为经，二阳为维，一阳为游部，此知五脏终始。三阳为表，二阴为里，一阴至绝，作朔晦，却具合以正其理。

&emsp;&emsp;雷公曰：受业未能明？

&emsp;&emsp;帝曰：所谓三阳者，太阳为经。三阳脉至手太阴，弦浮而不沉，决以度，察以心，合之阴阳之论。所谓二阳者阳明也，至手太阴，弦而沉急不鼓，炅至以病皆死。一阳者少阳也，至手太阴上连人迎，弦急悬不绝，此少阳之病也，专阴则死。

&emsp;&emsp;三阴者，六经之所主也。交于太阴、伏鼓不浮，上空志心。二阴至肺，其气归膀胱，外连脾胃。一阴独至，经绝气浮，不鼓，钩而滑。此六脉者，乍阴乍阳，交属相并，缪通五脏，合于阴阳。先至为主，后至为客。

&emsp;&emsp;雷公曰：臣悉尽意，受传经脉，颂得从容之道以合从容，不知阴阳，不知雌雄？

&emsp;&emsp;帝曰：三阳为父，二阳为卫，一阳为纪；三阴为母，二阴为雌，一阴为独使。

&emsp;&emsp;二阳一阴，阳明主病，不胜一阴，软而动，九窍皆沉。

&emsp;&emsp;三阳一阴，太阳脉胜，一阴不为止，内乱五脏，外为惊骇。

&emsp;&emsp;二阴二阳病在肺，少阴脉沉，胜肺伤脾，外伤四支。

&emsp;&emsp;二阴二阳皆交至，病在肾，骂詈妄行，巅疾为狂。

&emsp;&emsp;二阴一阳，病出于肾。阴气客游于心脘，下空窍堤，闭塞不通，四肢别离。

&emsp;&emsp;一阴一阳代绝，此阴气至心，上下无常，出入不知，喉咽于燥，病在土脾。

&emsp;&emsp;二阳三阴，至阴皆在，阴不过阳，阳气不能止阴，阴阳并绝，浮为血瘦，沉为脓附。阴阳皆壮，下至阴阳，上合昭昭，下合冥冥，诊决死生之期，遂含岁首。

&emsp;&emsp;雷公曰：请问短期，黄帝不应。雷公复问，黄帝曰：在经论中。雷公曰：请问短期？黄帝曰：冬三月之病，病合于阳者，至春正月，脉有死证，皆归出春。

&emsp;&emsp;冬三月之病，在理已尽，草与柳叶皆杀，春阴阳皆，绝期在孟春。

&emsp;&emsp;春三月之病曰阳杀，阴阳皆绝，期在草干。

&emsp;&emsp;夏三月之病，至阴不过十日，阴阳交，期在溓水。

&emsp;&emsp;秋三月之病，三阳俱起，不治自己。阴阳交合者，立不能坐，坐不能起。三阳独至，期在石水。二阴独至，期在盛水。

