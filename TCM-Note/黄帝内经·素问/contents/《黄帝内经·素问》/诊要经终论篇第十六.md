## 诊要经终论篇第十六


&emsp;&emsp;黄帝问曰：诊要何如？

&emsp;&emsp;岐伯对曰：正月二月，天气始方，地气始发，人气在肝。

&emsp;&emsp;三月四月天气正方，地气定发，人气在脾。

&emsp;&emsp;五月六月天气盛，地气高，人气在头。

&emsp;&emsp;七月八月阴气始杀，人气在肺。

&emsp;&emsp;九月十月阴气始冰，地气始闭，人气在心。

&emsp;&emsp;十一月十二月冰复，地气合，人气在肾。

&emsp;&emsp;故春刺散俞，及与分理，血出而止。甚者传气，间者环也。

&emsp;&emsp;夏刺络俞，见血而止。尽气闭环，痛病必下。

&emsp;&emsp;秋刺皮肤循理，上下同法，神变而止。

&emsp;&emsp;冬刺俞窍于分理，甚者直下，间者散下。

&emsp;&emsp;春夏秋冬，各有所刺，法其所在。春刺夏分，脉乱气微，入淫骨髓，病不能愈，令人不嗜食，又且少气。

&emsp;&emsp;春刺秋分，筋挛逆气环为咳嗽，病不愈，令人时惊，又且哭。

&emsp;&emsp;春刺冬分，邪气着藏，令人胀，病不愈，又且欲言语。

&emsp;&emsp;夏刺春分，病不愈，令人解堕。

&emsp;&emsp;夏刺秋分，病不愈，令人心中欲无言，惕惕如人将捕之。

&emsp;&emsp;夏刺冬分，病不愈，令人少气，时欲怒。

&emsp;&emsp;秋刺春分，病不已，令人惕然，欲有所为，起而忘之。

&emsp;&emsp;秋刺夏分，病不已，令人益嗜卧，且又善梦。

&emsp;&emsp;秋刺冬分，病不已，令人洒洒时寒。

&emsp;&emsp;冬刺春分，病不已，令人欲卧不能眠，眠而有见。

&emsp;&emsp;冬刺夏分，病不愈，气上发为诸痹。

&emsp;&emsp;冬刺秋分，病不已，令人善渴。

&emsp;&emsp;凡刺胸腹者，必避五脏。中心者环死，中脾者五日死，中肾者七日死，中肺者五日死。中膈者，皆为伤中，其病虽愈，不过一岁必死。

&emsp;&emsp;刺避五脏者，知逆从也。所谓从者，膈与脾肾之处，不知者反之。刺胸腹者，必以布憿着之，乃从单布上刺，刺之不愈复刺。

&emsp;&emsp;刺针必肃，刺肿摇针，经刺勿摇，此刺之道也。

&emsp;&emsp;帝曰：愿闻十二经脉之终奈何？

&emsp;&emsp;岐伯曰：太阳之脉，其终也戴眼，反折瘈瘲，其色白，绝汗乃出，出则死矣。

&emsp;&emsp;少阳终者，耳聋、百节皆纵，目寰绝系。绝系一日半死，其死也色先青，白乃死矣。

&emsp;&emsp;阳明终者，口目动作，善惊、妄言、色黄。其上下经盛，不仁则终矣。

&emsp;&emsp;少阴终者，面黑齿长而垢，腹胀闭，上下不通而终矣。

&emsp;&emsp;太阴终者，腹胀闭，不得息，善噫善呕，呕则逆，逆则面赤，不逆则上下不通，不通则面黑，皮毛焦而终矣。

&emsp;&emsp;厥阴终者，中热溢干，善溺、心烦、甚则舌卷，卵上缩而终矣。此十二经之所败也。

