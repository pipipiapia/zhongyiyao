## 四时刺逆从论篇第六十四


&emsp;&emsp;厥阴有余病阴痹；不足病生热痹；滑则病狐疝风；涩则病少腹积气。

&emsp;&emsp;少阴有余皮痹隐轸；不足病肺痹；滑则病肺风疝；涩则病积溲血。

&emsp;&emsp;太阴有余，病肉痹，寒中；不足病脾痹；滑则病脾风疝；涩则病积，心腹时满。

&emsp;&emsp;阳明有余，病脉痹身时热；不足病心痹；滑则病心风疝；涩则病积，时善惊。

&emsp;&emsp;太阳有余病骨痹，身重；不足病肾痹；滑则病肾风疝；涩则病积，善时巅疾。

&emsp;&emsp;少阳有余病筋痹、胁满；不足病肝痹，滑则病肝风疝；涩则病积，时筋急目痛。

&emsp;&emsp;是故春气在经脉，夏气在孙络；长夏气在肌肉，秋气在皮肤，冬气在骨髓中。

&emsp;&emsp;帝曰：余愿闻其故。

&emsp;&emsp;岐伯曰：春者天气始开，地气始泄，冻解冰释，水行经通，故人气在脉。夏者经满气溢，入孙络受血，皮肤充实。长夏者，经络皆盛，内溢肌中。秋者天气始收，腠理闭塞，皮肤引急。冬者，盖藏血气在中。内着骨髓，通于五脏。是故邪气者，常随四时之气血而入客也。至其变化，不可为度，然必从其经气，辟除其邪，除其邪则乱气不生。

&emsp;&emsp;帝曰：逆四时而生乱气奈何？

&emsp;&emsp;岐伯曰：春刺络脉，血气外溢，令人少气；春刺肌肉，血气环逆，令人上气；春刺筋骨，血气内着，令人腹胀。

&emsp;&emsp;夏刺经脉，血气乃竭，令人解（亻亦）；夏刺肌肉，血气内却，令人善恐；夏刺筋骨，血气上逆，令人善怒。

&emsp;&emsp;秋刺经脉，血气上逆，令人善忘，秋刺络脉，气不外行，令人卧，不欲动；秋刺筋骨，血气内散，令人寒栗。

&emsp;&emsp;冬刺经脉，气血皆脱，令人目不明；冬刺络脉，内气外泄，留为大痹，冬刺肌肉，阳气竭绝，令人善忘。

&emsp;&emsp;凡此四时刺者，大逆之病，不可不从也，反之则生乱气相淫病焉。故刺不知四时之经，病之所生，以从为逆，正气内乱，与精相薄，必审九候，正气不乱，精气不转。

&emsp;&emsp;帝曰：善。刺五脏中心一曰死，其动为噫。中肝五日死，其动为语。中肺三日死，其动为咳。中肾六日死，其动为嚏欠。中脾十日死，其动为吞。刺伤人五脏必死，其动则依其藏之所变候，知其死也。

