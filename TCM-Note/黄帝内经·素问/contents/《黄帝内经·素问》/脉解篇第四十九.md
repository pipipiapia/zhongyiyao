## 脉解篇第四十九


&emsp;&emsp;太阳所谓肿，腰脽痛者，正月太阳寅，寅太阳也。正月阳气出，在上而阴气盛，阳未得自次也，故肿，腰脽痛也。

&emsp;&emsp;病偏虚为跛者，正月阳气冻解，地气而出也。所谓偏虚者，冬寒颇有不足者，故偏虚为跛也。

&emsp;&emsp;所谓强上引背者，阳气大上而争，故强上也。

&emsp;&emsp;所谓耳呜者，阳气万物盛上而跃，故耳呜也。

&emsp;&emsp;所谓甚则狂巅疾者，阳尽在上而阴气从下，下虚上实，故狂巅疾也。

&emsp;&emsp;所谓浮为聋者，皆在气也。

&emsp;&emsp;所谓入中为喑者，阳盛已衰故为喑也。

&emsp;&emsp;内夺而厥，则为喑俳，此肾虚也，少阴不至者厥也。

&emsp;&emsp;少阳所谓心胁痛者，言少阳盛也。盛者心之所表也，九月阳气尽而阴气盛，故心胁痛也。

&emsp;&emsp;所谓不可反侧者，阴气藏物也，物藏则不动，故不可反侧也。

&emsp;&emsp;所谓甚则跃者，九月万物尽衰，草木华落而堕，则气去阳而之阴，气盛而阳之下长，故谓跃。

&emsp;&emsp;阳明所谓洒洒振寒者，阳明者午也，五月盛阳之阴也，阳盛而阴气加之，故洒洒振寒也。

&emsp;&emsp;所谓胫肿而股不收者，是五月盛阳之阴也。阳者衰于五月，而一阴气上，与阳始争，故胫肿而股不收也。

&emsp;&emsp;所谓上喘而为水者，阴气下而复上，上则邪客于脏腑间，故为水也。

&emsp;&emsp;所谓胸痛少气者，水气在脏腑也；水者阴气也，阴气在中，故胸痛少气也。

&emsp;&emsp;所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。所谓欲独闭户牖而处者，阴阳相薄也，阳尽而阴盛，故欲独闭户牖而居。

&emsp;&emsp;所谓病至则欲乘高而歌，弃衣而走者，阴阳复争而外并于阳，故使之弃衣而走也。

&emsp;&emsp;所谓客孙脉，则头痛鼻鼽腹肿者，阳明并于上，上者则其孙络太阴也，故头痛鼻鼽腹肿也。

&emsp;&emsp;太阴所谓病胀者，太阴子也，十一月万物气皆藏于中，故曰病胀。

&emsp;&emsp;所谓上走心为噫者，阴盛而上走于阳明，阳明络属心，故曰上走心为噫也。

&emsp;&emsp;所谓食则呕者，物盛满而上溢，故呕也。

&emsp;&emsp;所谓得后与气则快然如衰者，十二月阴气下衰而阳气且出，故曰：得后与气则快然如衰也。

