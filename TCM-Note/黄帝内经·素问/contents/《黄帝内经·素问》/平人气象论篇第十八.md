## 平人气象论篇第十八


&emsp;&emsp;黄帝问曰：平人何如？

&emsp;&emsp;岐伯对曰：人一呼脉再动，一吸脉亦再动，呼吸定息，脉五动，闰以太息，命日平人。平人者不病也。

&emsp;&emsp;常以不病调病人，医不病，故为病人平息以调之为法。

&emsp;&emsp;人一呼脉一动，一吸脉一动，日少气。

&emsp;&emsp;人一呼脉三动，一吸脉三动而躁，尺热曰病温，尺不热脉滑曰病风，脉涩曰痹。

&emsp;&emsp;人一呼脉四动以上曰死，脉绝不至曰死，乍疏乍数曰死。

&emsp;&emsp;平人之常气禀于胃，胃者平人之常气也，人无胃气曰逆，逆者死。

&emsp;&emsp;春胃微弦曰平，弦多胃少曰肝病，但弦无胃曰死。胃而有毛曰秋病，毛甚曰今病。脏真散于肝，肝脏筋膜之气也。

&emsp;&emsp;长夏胃微软弱曰平，弱多胃少曰脾病，但代无胃曰死，软弱有石曰冬病，弱甚曰今病。脏真濡于脾，脾藏肌肉之气也。

&emsp;&emsp;夏胃微钩曰平，钩多胃少曰心病，但钩旡胃曰死，胃而有石曰冬病，石甚曰今病。脏真通于心，心藏血脉之气也。

&emsp;&emsp;秋胃微毛曰平，毛多胃少曰肺病，但毛无胃曰死，毛而有弦曰春病，弦甚曰今病。脏真高于肺，以行营卫阴阳也。

&emsp;&emsp;冬胃微石曰平，石多胃少曰肾病，但石无胃曰死，石而有钩曰夏病，钩甚曰今病。脏真下于肾，肾藏骨髓之气也。

&emsp;&emsp;胃之大络。名曰虚里，贯鬲络肺，出于左乳下，其动应衣，脉宗气也。

&emsp;&emsp;盛喘数绝者，则在病中，结而横有积矣。绝不至曰死，乳之下其动应衣，宗气泄也。

&emsp;&emsp;欲知寸口太过与不及，寸口之脉中手短者，曰头痛；寸口脉中手长者，曰足胫痛；寸口脉中手促上击者，曰肩脊痛；寸口脉沉而坚者，曰病在中；寸口脉浮而盛者，曰病在外；寸口脉沉而弱，曰寒热及疝瘕少腹痛；寸口脉沉而横，曰胁下有积，腹中有横积痛：寸口脉沉而涩，曰寒热。

&emsp;&emsp;脉盛滑坚者，曰病在外；脉小实而坚者，病在内。

&emsp;&emsp;脉小弱以涩，谓之久病；脉滑浮而疾者，谓之新病。

&emsp;&emsp;脉急者，曰疝瘕少腹痛。脉滑曰风，脉涩曰痹，缓而滑曰热中，盛而坚曰胀。

&emsp;&emsp;脉从阴阳，病易已；脉逆阴阳，病难已；脉得四时之顺，曰病无他；脉反四时及不间脏曰难已。

&emsp;&emsp;臂多青脉曰脱血，尺脉缓涩，谓之解（亻亦），安卧脉盛谓之脱血，尺涩脉滑谓之多汗，尺寒脉细谓之后泄，脉尺粗常热者谓之热中。

&emsp;&emsp;肝见庚辛死，心见壬癸死，脾见甲乙死，肺见丙丁死，肾见戊己死。是为真脏见，皆死。

&emsp;&emsp;颈脉动喘疾咳曰水，目裹微肿如卧蚕起之状曰水。

&emsp;&emsp;溺黄赤安卧者，黄疸。已食如饥者，胃疸。

&emsp;&emsp;面肿曰风。足胫肿曰水。目黄者曰黄疸。

&emsp;&emsp;妇人手少阴脉动甚者，妊子也。

&emsp;&emsp;脉有逆从四时，未有脏形。春夏而脉瘦，秋冬而脉浮大，命曰逆四时也。

&emsp;&emsp;风热而脉静，泄而脱血脉实，病在中脉虚，病在外脉坚涩者，皆难治，命曰反四时也。

&emsp;&emsp;人以水谷为本，故人绝水谷则死，脉无胃气亦死。所谓无胃气者，但得真脏脉不得胃气也。所谓脉不得胃气者，肝不弦，肾不石也。

&emsp;&emsp;太阳脉至，洪大以长；少阳脉至，乍数乍疏，乍短乍长；阳明脉至，浮大而短。

&emsp;&emsp;夫平心脉来，累累如连珠，如循琅玕，曰心平。夏以胃气为本。病心脉来，喘喘连属，其中微曲曰心病。死心脉来，前曲后居，如操带钩曰心死。

&emsp;&emsp;平肺脉来，厌厌聂聂，如落榆荚，曰肺平。秋以胃气为本。病肺脉来，不上不下，如循鸡羽，曰肺病。死肺脉来，如物之浮，如风吹毛，曰肺死。

&emsp;&emsp;平肝脉来，软弱招招，如揭长竿末梢曰肝平。春以胃气为本。病肝脉来，盈实而滑，如循长竿，曰肝病。死肝脉来，急益劲如新张弓弦，曰肝死。

&emsp;&emsp;平脾脉来，和柔相离，如鸡践地，曰脾平。长夏以胃气为本。病脾病来，实而盈数，如鸡举足，曰脾病。死脾脉来，锐坚如鸟之喙，如鸟之距，如屋之漏，如水之流，曰脾死。

&emsp;&emsp;平肾脉来，喘喘累累如钩，按之而坚，曰肾平。冬以胃气为本。病肾脉来，如引葛，按之益坚，曰肾病。死肾脉来，发如夺索，辟辟如弹石，曰肾死。

