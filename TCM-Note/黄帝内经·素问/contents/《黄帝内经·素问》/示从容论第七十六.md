## 示从容论第七十六


&emsp;&emsp;黄帝燕坐，召雷公而问之曰：汝受术诵书者，若能览观杂学，及于比类，通合道理，为余言子所长，五脏六腑，胆胃大小肠，脾胞膀胱，脑髓涕唾，哭泣悲哀，水所从行，此皆人之所生，治之过失，子务明之，可以十全，即不能知，为世所怨。

&emsp;&emsp;雷公曰：臣请诵脉经上下篇，甚众多矣。别异比类，犹未能以十全，又安足以明之？

&emsp;&emsp;帝曰：子别试通五脏之过，六腑之所不和，针石之败，毒药所宜，汤液滋味，具言其状，悉言以对，请问不知。

&emsp;&emsp;雷公曰：肝虚、肾虚、脾虚皆令人体重烦冤，当投毒药，刺灸砭石汤液，或已或不已，愿闻其解。

&emsp;&emsp;帝曰：公何年之长，而问之少，余真问以自谬也。

&emsp;&emsp;吾问子窈冥，子言上下篇以对，何也？

&emsp;&emsp;夫脾虚浮似肺，肾小浮似脾，肝急沉散似肾，此皆工之所时乱也，然从客得之。

&emsp;&emsp;若夫三脏土木水参居，此童子之所知，问之何也？

&emsp;&emsp;雷公曰：于此有人，头痛、筋挛、骨重，怯然少气，哕、噫、腹满、时惊不嗜卧，此何脏之发也？脉浮而弦，切之石坚，不知其解，复问所以三脏者，以知其比类也。

&emsp;&emsp;帝曰：夫从容之谓也，夫年长则求之于腑，年少则求之于经，年壮则求之于脏。今子所言，皆失八风菀热，五脏消烁，传邪相受。夫浮而弦者，是肾不足也；沉而石者，是肾气内着也；怯然少气者，是水道不行，形气消索也。咳嗽烦冤者，是肾气之逆也。一人之气，病在一脏也。若言三脏俱行，不在法也。

&emsp;&emsp;雷公曰：于此有人，四肢解堕，喘咳血泄，而愚诊之以为伤肺，切脉浮大而紧，愚不敢治。粗工下砭石，病愈，多出血，血止身轻，此何物也？

&emsp;&emsp;帝曰：子所能治，知亦众多，与此病失矣。譬以鸿飞、亦冲于天。

&emsp;&emsp;夫经人之治病，循法守度，援物比类，化之冥冥，循上及下，何必守圣。

&emsp;&emsp;今夫脉浮大虚者，是脾气之外绝，去胃外归阳明也。

&emsp;&emsp;夫二火不胜三水，是以脉乱而无常也。

&emsp;&emsp;四支解堕，此脾精之不行也。喘咳者，是水气并阳明也。血泄者，脉急血无所行也。若夫以为伤肺者，由失以狂也。不引比类，是知不明也。

&emsp;&emsp;夫伤肺者，脾气不守，胃气不清，经气不为使，真脏坏决，经脉傍绝，五脏漏泄，不衄则呕，此二者不相类也。

&emsp;&emsp;譬如天之无形，地之无理，白与黑相去远矣。

&emsp;&emsp;是失我过矣，以子知之，故不告子，明引比类从容，是以名曰诊轻，是谓至道也。

