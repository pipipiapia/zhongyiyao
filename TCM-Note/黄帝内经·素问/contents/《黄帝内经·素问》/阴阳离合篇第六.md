## 阴阳离合篇第六


&emsp;&emsp;黄帝问曰：余闻天为阳，地为阴，日为阳，月为阴。大小月三百六十日成一岁，人亦应之。今三阴三阳不应阴阳，其故何也？

&emsp;&emsp;岐伯对曰：阴阳者，数之可十，推之可百，数之可千，推之可万，万之大不可胜数，然其要一也。

&emsp;&emsp;天覆地载，万物方生。未出地者，命曰阴处，名曰阴中之阴；则出地者，命曰阴中之阳。

&emsp;&emsp;阳予之正，阴为之主。故生因春，长因夏，收因秋，藏因冬。夫常则天地四塞。阴阳之变，其在人者，亦数之可数。

&emsp;&emsp;帝曰：愿闻三阴三阳之离合也。

&emsp;&emsp;岐伯曰：圣人南面而立，前曰广明，后曰太冲。太冲之地，名曰少阴；少阴之上，名曰太阳。太阳根起于至阴，结于命门，名曰阴中之阳。

&emsp;&emsp;中身而上名曰广明，广明之下名曰太阴，太阴之前，名曰阳明。阳明根起于厉兑，名曰阴中之阳。

&emsp;&emsp;厥阴之表，名曰少阳。少阳根起于窍阴，名曰阴中之少阳。

&emsp;&emsp;是故三阳之离合也：太阳为开，阳明为阖，少阳为枢。三经者，不得相失也，搏而勿浮，命曰一阳。

&emsp;&emsp;帝曰：愿闻三阴？

&emsp;&emsp;岐伯曰：外者为阳，内者为阴。然则中为阴，其冲在下，名曰太阴，太阴根起于隐白，名曰阴中之阴。

&emsp;&emsp;太阴之后，名曰少阴，少阴根起于涌泉，名曰阴中之少阴。

&emsp;&emsp;少阴之前，名曰厥阴，厥阴根起于大敦，阴之绝阳，名曰阴之绝阴。

&emsp;&emsp;是故三阴之离合也，太阴为开，厥阴为阖，少阴为枢。三经者不得相失也，搏而勿沉，名曰一阴。

&emsp;&emsp;阴阳（雩重）（雩重），积传为一周，气里形表，而为相成也。

