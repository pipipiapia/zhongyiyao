## 通评虚实论篇第二十八


&emsp;&emsp;黄帝问曰：何谓虚实？

&emsp;&emsp;岐伯对曰：邪气盛则实，精气夺则虚。

&emsp;&emsp;帝曰：虚实何如？

&emsp;&emsp;岐伯曰：气虚者，肺虚也。气逆者，足寒也。非其时则生，当其时则死。余脏皆如此。

&emsp;&emsp;帝曰：何谓重实？

&emsp;&emsp;岐伯曰：所谓重实者，言大热病，气热脉满，是谓重实。

&emsp;&emsp;帝曰：经络俱实何如？何以治人？

&emsp;&emsp;岐伯曰：经络皆实，是寸脉急而尺缓也，皆当治之。故曰滑则从，涩则逆也。夫虚实者，皆从其物类始，故五脏骨肉滑利，可以长久也。

&emsp;&emsp;帝曰：经气不足，经气有余，如何？

&emsp;&emsp;岐伯曰：络气不足，经气有余者，脉口热而尺寒也。秋冬为逆，春夏为从，治主病者。

&emsp;&emsp;帝曰：经虚络满何如？

&emsp;&emsp;岐伯曰：经虚络满者，尺热满，脉口寒涩也。此春夏死，秋冬生也。

&emsp;&emsp;帝曰：治此者奈何？

&emsp;&emsp;岐伯曰：络满经虚，灸阴刺阳，经满络虚，刺阴灸阳。

&emsp;&emsp;帝曰：何谓重虚？

&emsp;&emsp;岐伯曰：脉气上虚尺虚，是谓重虚。

&emsp;&emsp;帝曰：何以治之？

&emsp;&emsp;岐伯曰：所谓气虚者，言无常也。尺虚者，行步恇然。脉虚者，不像阴也。如此者。滑则生，涩则死也。

&emsp;&emsp;帝曰：寒气暴上，脉满而实何如？

&emsp;&emsp;岐伯曰：实而滑则生，实而逆则死。

&emsp;&emsp;帝曰：脉实满，手足寒，头热，何如？

&emsp;&emsp;岐伯曰：春秋则生，冬夏则死。脉浮而涩，涩而身有热者死。

&emsp;&emsp;帝曰：其形尽满何如？

&emsp;&emsp;岐伯曰：其形尽满者，脉急大坚，尺涩而不应也。如是者，故从则生，逆则死。

&emsp;&emsp;帝曰：何谓从则生，逆则死？

&emsp;&emsp;岐伯曰：所谓从者，手足温也。所谓逆者，手足寒也。

&emsp;&emsp;帝曰：乳子而病热，脉悬小者何如？

&emsp;&emsp;岐伯曰：手足温则生，寒则死。

&emsp;&emsp;帝曰：乳子中风热喘呜肩息者，脉何如？

&emsp;&emsp;岐伯曰：喘呜肩息者，脉实大地。缓则生，急则死。

&emsp;&emsp;帝曰：肠澼便血何如？

&emsp;&emsp;岐伯曰：身热则死，寒则生。

&emsp;&emsp;帝曰：肠澼下白沫何如？

&emsp;&emsp;岐伯曰：脉沉则生，脉浮则死。

&emsp;&emsp;帝曰：肠澼下脓血何如？

&emsp;&emsp;岐伯曰：脉悬绝则死，滑大则生。

&emsp;&emsp;帝曰：肠澼之属，身不热，脉不悬绝何如？

&emsp;&emsp;岐伯曰：滑大者曰生，悬涩者曰死，以脏期之。

&emsp;&emsp;帝曰：癫疾何如？

&emsp;&emsp;岐伯曰：脉搏大滑久自己，脉小坚急，死不治。

&emsp;&emsp;帝曰：癫疾之脉，虚实何如？

&emsp;&emsp;岐伯曰：虚则可治，实则死。

&emsp;&emsp;帝曰：消瘅虚实何如？

&emsp;&emsp;岐伯曰：脉实大，病久可治，脉悬小坚，病久不可治。

&emsp;&emsp;帝曰：形度、骨度、脉度、筋度、何以知其度也？

&emsp;&emsp;帝曰：春极治经络，夏极治经俞，秋极治六腑。冬则闭塞者，闭塞者，用药而少针石也。所谓少针石者，非痈疽之谓也。痈疽不待顷时回。

&emsp;&emsp;痈不知所，按之不应手，乍来乍己，刺手大阴傍三痏与缨脉各二。

&emsp;&emsp;掖痈大热，刺足少阳五。刺而热不止，刺手心主三，刺手大阴经络者，大骨之会各三。

&emsp;&emsp;暴痈筋繻，随分而痛，魄汗不尽，胞气不足，治在经俞。

&emsp;&emsp;腹暴满，按之不下，取手太阳经络者，胃也募也。少阴俞去脊椎三寸傍五，用圆利针。

&emsp;&emsp;霍乱，刺俞傍五，足阳明及上傍三。

&emsp;&emsp;刺癎惊脉五：针手太阴各五，刺经太阳五，刺手少阴经络傍者一，足阳明一，上踝五寸刺三针。

&emsp;&emsp;凡治消瘅、仆击、偏枯、痿厥、气满发逆，肥贵人，则高梁之疾也。隔塞闭绝，上下不通，则暴忧之病也。暴厥而聋偏塞闭不通，内气暴薄也。不从内外中风之病，故瘦留着也。跖跛，寒风湿之病也。

&emsp;&emsp;黄帝曰：黄疸、暴痛、癫狂、厥狂、久逆之所生也。五脏不平，六腑闭塞之所生也。头痛耳呜，九窍不利，肠胃之所生也。

