## 刺疟篇第三十六


&emsp;&emsp;足太阳之疟，令人腰痛头重，寒从背起，先寒后热，熇熇暍暍然，热止汗出，难已，刺郄中出血。

&emsp;&emsp;足少阳之疟，令人身体解（亻亦），寒不甚，热不甚，恶见人，见人心惕惕然，热多汗出甚，刺足少阳。

&emsp;&emsp;足阳明之疟，令人先寒，洒淅洒淅，寒甚久乃热，热去汗出，喜见日月光火气，乃快然。刺足阳明跗上。

&emsp;&emsp;足太阴之疟，令人不乐，好太息，不嗜食，多寒热汗出，病至则善呕，呕已乃衰，即取之。

&emsp;&emsp;足太阴之疟，令人呕吐甚，多寒热，热多寒少，欲闭户牖而处，其病难已。

&emsp;&emsp;足厥阴之疟，令人腰痛，少腹满、小便不利、如癃状，非癃也。数便，意恐惧，气不足，腹中悒悒，刺足厥阴。

&emsp;&emsp;肺疟者，令人心寒，寒甚热，热间善惊，如有所见者，刺手太阴阳明。

&emsp;&emsp;心疟者，令人烦心甚，欲得清水，反寒多，不甚热，刺手少阴。

&emsp;&emsp;肝疟者，令人色苍苍然太息，其状若死者，刺足厥阴见血。

&emsp;&emsp;脾疟者，令人寒，腹中痛。热则肠中鸣，鸣已汗出，刺足太阴。

&emsp;&emsp;肾疟者，令人洒洒然，腰脊痛，婉转大便难，目眴眴然，手足寒。刺足太阳少阴。

&emsp;&emsp;胃疟者，令人且病也，善饥而不能食，食而支满腹大。刺足阳明太阴横脉出血。

&emsp;&emsp;疟发身方热，刺趾上动脉，开其空，出其血，立寒。

&emsp;&emsp;疟方欲寒，刺手阳明太阴，足阳明太阴。

&emsp;&emsp;疟脉满大急，刺背俞，用中针傍五胠俞各一，适肥瘦出其血也。

&emsp;&emsp;疟脉小实急，灸胫少阴，刺指井。

&emsp;&emsp;疟脉满大急，刺背俞，用五胠俞、背俞各一，适行至于血也。

&emsp;&emsp;疟脉缓大虚，便宜用药，不宜用针。

&emsp;&emsp;凡治疟，先发如食顷，乃可以治，过之，则失时也。

&emsp;&emsp;诸疟而脉不见，刺十指间出血，血去必已。先视身之赤如小豆者，尽取之。

&emsp;&emsp;十二疟者，其发各不同时，察其病形，以知其何脉之病也。先其发时，如食顷而刺之，一刺则衰，二刺则知，三刺则已，不已刺舌下两脉出血，不已刺郄中盛经出血，又刺项已下挟脊者必已。舌下两脉者，廉泉也。

&emsp;&emsp;刺疟者，必先问其病之所先发者，先刺之。先头痛及重者，先刺头上及两额两眉之间中出血；先项背痛者，先刺之。先腰脊痛者，先刺郄中出血。先手臂痛者，先刺手少阴阳明十指间；先足胫酸痛者，先刺足阳明十指间出血。

&emsp;&emsp;风疟，疟发则汗出恶风，刺三阳经背俞之血者。

&emsp;&emsp;（骨行）酸痛甚，按之不可，名曰胕髓病。以镵针，针绝骨出血，立已。

&emsp;&emsp;身体小痛，刺至阴。

&emsp;&emsp;诸阴之井无出血，间日一刺。

&emsp;&emsp;疟不渴，间日而作，刺足太阳。渴而间日作，刺足少阳。

&emsp;&emsp;湿疟汗不出，为五十九刺。

