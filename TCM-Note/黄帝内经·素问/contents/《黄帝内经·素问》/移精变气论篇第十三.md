## 移精变气论篇第十三


&emsp;&emsp;黄帝问曰：余闻古之治病，惟其移精变气，可祝由而己。今世治病，毒药治其内，针石治其外，或愈或不愈，何也？

&emsp;&emsp;岐伯对曰：往古人居禽兽之间，动作以避寒，阴居以避暑，内无眷暮之累，外无伸官之形，此恬淡之世，邪不能深入也。故毒药不能治其内，针石不能治其外，故可移精祝由而己。

&emsp;&emsp;当今之世不然，忧患缘其内，苦形伤其外，又失四时之从，逆寒暑之宜。贼风数至，虚邪朝夕，内至五脏骨髓，外伤空窍肌肤，所以小病必甚，大病必死。故祝由不能己也。

&emsp;&emsp;帝曰：善。余欲临病人，观死生，决嫌疑，欲知其要，如日月光，可得闻乎？

&emsp;&emsp;岐伯曰：色脉者，上帝之所贵也，先师之所传也。

&emsp;&emsp;上古使僦贷季理色脉而通神明，合之金木水火土，四时八风六合，不离其常，变化相移，以观其妙，以知其要，欲知其要，则色脉是矣。

&emsp;&emsp;色以应日，脉以应月，常求其要，则其要也。夫色之变化以应四时之脉，此上帝之所贵，以合于神明也。所以远死而近生，生道以长，命曰圣王。

&emsp;&emsp;中古之治病，至而治之，汤液十日，以去八风五痹之病。十日不已，治以草苏草荄之枝，本末为助，标本已得，邪气乃服。

&emsp;&emsp;暮世之病也，则不然，治不本四时，不知日月，不审逆从，病形已成，乃欲微针其外，汤液治其内，粗工兇兇，以为可攻，故病未已，新病复起。

&emsp;&emsp;帝曰：愿闻要道。

&emsp;&emsp;岐伯曰：治之要极，无夫色脉，用之不惑，治之大则。逆从到行，标本不得，亡神失国。去故就新，乃得真人。

&emsp;&emsp;帝曰：余闻其要于夫子矣，夫子言不离色脉，此余之所知也。

&emsp;&emsp;岐伯曰：治之极于一。

&emsp;&emsp;帝曰：何谓一？

&emsp;&emsp;岐伯曰：一者因得之。

&emsp;&emsp;帝曰：奈何？

&emsp;&emsp;岐伯曰：闭户塞牖，系之病者，数问其情，以从其意，得神者昌，失神者亡。

&emsp;&emsp;帝曰：善。

